Or dist li contes que quant Lanselos se fu partis de la damoisele ki a lui estoit venue de par monsigneur Tristran , ensi com je vous ai conté , il se mist tout maintenant a la voie aprés celui a la Cote Mautaillie , car mout li tarde durement k ' il l ' ait ataint . Et mout est liés et joians en soi meïsmes de ce k ' il avoit si biau respons mandé a monsigneur Tristran et de che k ' il avoit , ce li estoit avis , si sajement respondu tout mot a mot a toutes les paroles de ses letres . Tout celui jour pensa tant Lanselos a monsigneur Tristran k ' il ne pensa mie granment a autre cose . Au soir li avint en tel maniere que ses chemins l ' aporta droitement chiés le preudoume u chil a la Cote Mautailllie avoit le soir devant geû entre lui et la Damoisele Mesdisant . Laiens aprist il nouveles de la Damoisele Mesdisant et de celui a la Cote Mautaillie , car li preudom meïsmes li dist k ' il avoient laiens dormi le soir devant . A l ' endemain , auques matin , Lanselos se lieve et apareille . Et quant il se dut de laiens partir entre lui et ses esquiers , tout autretel proiiere com li preudom avoit faite le jour devant a celui a la Cote Mautaillie pour son fil fist il a Lanselot . Et Lanselos li dist k ' il ne toucheroit a son fil , s ' il ne veoit abaissier sa lance tout apertement . « Ha ! pour Dieu , sire , fait li peres , ce est uns jovenes cevaliers et non mie si sages ne si amesurés com mestiers li seroit . Ne regardés pas a se folie ne a ses nices paroles , mais regardés a vostre sens et a vostre gentilleche et a la proiiere que je vous en fas ! — Biaus ostes , fait Lanselos , or sachiés tout vraiement que ja a vostre fil ne metrai main , se grant besoingne ne le me faisoit faire u il ne me faisoit tel outrage que chevaliers nel deüst souffrir . » Et li preudom le merchie mout durement de cele proumesse . Atant le conmande a Nostre Signeur , si li enseigne adont la plus droite voie k ' il puet tenir vers Sorelois , ensi com il l ' avoit enseignie a celui a la Cote Mautaillie . Quant Lanselos se fu partis du preudoume a qui il avoit faite la proumesse tele con je vous ai devisee , il se mist maintenant au chemin entre lui et ses esquiers . Dont n ' ot mie granment alé quant il ataint deus cevaliers errans ki cevauchoient tout le grant cemin et menoient avoec ax deus esquiers tant seulement . Et sachiés que chil doi chevalier estoient des cevaliers errans de la maison le roi Artu et compaingnon de la Table Reonde . Et se aucuns me demandoit conment il avoient a non , je diroie que li uns avoit a non Brandelis et li autres Quex d ' Estraus et estoient ambedoi boin cevalier et preudoume et hardi durement . Quant li cevalier virent Lanselot , il nel reconnurent de riens pour ce k ' il faisoit son escu porter couvert d ' une houche vermeille . Et nonpourquant s ' il veïssent tout apertement celui escu qu ' il portoit adont , si nel reconneüssent il de riens , car il l ' avoit fait faire tout nouvelement ne n ' i avoit nule entresaingne de son lignage . Pour ce nel reconnurent il pas a cele fois , mais il les reconnut mout bien , tout maintenant k ' il vit lour escus , car il reconnissoit bien les entreseignes de l ' un et de l ' autre . Quant il le voient aprochier d ' aus , il s ' arestent et atendent tant k ' il est venus dusques a aus , si le saluent et il lour rent lour salu mout bel et mout cortoisement . « Sire , font il , qui estes vous ? — Signeur , faît il , je sui uns cevaliers errans , ki vois querant aventures , ensi com li cevalier aventurous le doivent faire . — Et estes vous de la maison le roi Artu ? dient il . — Signeur , fait il , ne vous poist il mie a ceste fois , car a cest point d ' ore je ne vous en diroie ne voir ne menchoingne . Et mout vous pri durement que vous ne le tenés a mal . » Et il dient k ' il s ' en tairont atant , puis k ' il voient k ' il ne li plaist k ' il autre cose lour en die . Mais toutes voies li demandent il : « Sire chevaliers , quel part volés vous cevauchier ? — Signeur , fait il , or sachiés que je vauroie ore estre a l ' entree de Soreloys . — Et nous , dient li chevalier , alom autresi cele part tant com nous poom , car cele part avom nous autresi a faire . — Or cevauchom dont , fait il , ensamble , tant que aventure nous face departir . » Et il s ' acordent a ceste COse . Atant se metent a la voie et cevauchent tout le grant cemin ferré , parlant de maintes aventures . Il demandent a Lanselot s ' il fu onques en la maison le roi Artu . « Signeur , fait il , oïl . G ' i fui ja , fait il , voirement . — Et connissiés vous aucun des cevaliers de celui ostel ? — Oil , fait il . Je en connois voirement aucun . — Et Lanselot du Lac , font il , connissiés le vous ? — Oil , fait il , chelui connois je bien . — Ha ! pour Dieu , fait Kex d ' Estraus , quant vous Lanselot connissiés , itant me dites , s ' il vous plaist : l ' avés vous encore veü en cest païs ? Uns chevaliers nous dist , n ' a mie encore . IIII . jours , k ' il estoit en chest païs sans faille . — Et ki fu cis cevaliers , fait Lanselos , ki de Lanselot vous dist nouveles ? — Certes , fait Kex d ' Estraus , ce fu Breüs sans Pitié . Chil nous dist tout vraiement que Lanselos estoit en cest païs . — Ce ne sai je mie tres bien , fait Lanselos . » En tel maniere cevaucent li troi chevalier , tant k ' il sont venu trusc ' au pont que cil gardoit dont nous avom autre fois parlé cha devant . Quant Lanselos voit le pont , il li souvient tout maintenant de la proiiere que li preudom li avoit faite . Dont s ' areste esranment et laisse les cevaliers aler devant . Kex d ' Estraus , ki mout savoit , quant il voit tout maintenant le cevalier armé desus le pont , ki faisoit samblant de bataille , il pense tout esranment que Lanselos , ki toute jour avoit chevauchié devant et par doutance k ' il ait du cevalier du pont : si li atourne adont chestui fait a grant mauvaistié et a grant couardise ne ne s ' em puet tenir k ' il n ' em paraut a Brandelis et li dist : « Brandelis , vous estes vous pris regart d ' une cose cevauche ? — Je ne sai voir , fait Brandelis . Que avés vous veü en lui ? — Je ai veü , fait Kex , k ' il a hui toute jour cevauchié devant nous et orendroit , tout maintenant k ' il aperchut cest cevalier ki chest pont garde , il se mist tissom le passage de cest pont . — En non Dieu , fait Brandelis , vous dites voir . Or voi je bien apertement que vous vous estes apercheüs de la verité . Mais ne vous caut , car bien deliverom le passage , se Dieu plaist ! » Quant il sont trusc ' au pont venu , li cevaliers ki le pont gardoit estoit ja montés sour son ceval tous garnis et tous aparailliés de ferir . Dont s ' escrie , tant com il puet : « Signeur cevalier aventureus , autre passage querés que cestui se vous a moi ne volés jouster , car bien saciés certainnement que quitement vous ne poés cest pont passer ! — En non Dieu , sire cevaliers , fait Kex d ' Estraus , ne je quites n ' en voel estre ! Et quant vous jouste demandés , vous l ' arés ! A jouste ne poés vous faillir legierement a Chestui point ! » Aprés cestui parlement laisse courre li uns vers l ' autre sans faire autre delaiement , tant com il pueent des chevaus traire par desus le pont . Et saciés que li pons estoit biaus et grans et fors et avoit plus d ' une lance de lé Li cevaliers du pont , ki grans estoit et de merveilleuse forche , laisse courre vers Keu d ' Estraus par desus le pont , ausi ravineusement com se li foudres le cachast , et le fiert en son venir si durement k ' il abat le cevalier et le ceval desus le pont , l ' un d ' une part et l ' autre d ' autre , puis s ' en revait outre et , quant il a son poindre parfurni , il s ' en retourne la u il estoit au conmencement . Et Kex , ki de ceste jouste n ' avoit eù nul mal du monde fors tant seulement k ' il avoit esté abatus , se relieve mout vistement et vient esranment a son ceval et monte , puis dist au cevalier du pont : « Sire cevaliers , je voi bien que vous m ' avés abatu . Mais pour ce se vous m ' avés abatu , ne m ' avés vous pas mené a outrance . S ' il vous plaist et vous avés talent de bataille , je sui apareilliés de combatre a vous . — Sire cevaliers , fait Neroneus , or sachiés tout certainnement que je n ' ai nule volenté de combatre a vous puis que je abatu vous ai , ne la coustume de cest pont n ' est mie tele que je me combate a cevalier puis que je l ' ai abatu . Se vous des ore mais volés passer , je ne vous deveerai mie le passage , car d ' ore en avant ne le poés vous passer sans honte . » La u li doi cevalier parloient ensamble en tel maniere con je vous cont , Brandelis , qui Kex d ' Estraus son compaingnon voit abatu , s ' apareille de passer le pont . Quant li cevaliers du pont voit Brandelis , ki passer voloit , il li escrie tout maintenant : « Sire cevaliers , le passage laissiés , se vous a moi ne vous volés combatre ! » Brandelis ne li respont nul mot , com cil ki a ce n ' entendoit pas , ains s ' apareille du passer . Et li cevaliers du pont , quant il voit que chil ne veut laissier cheste voie pour doutance de lui , il li laisse courre le glaive baissié , tant com il puet du cheval traire , et fiert Brandelis en son venir si durement que , autretant com il avoit fait de son compaing , fist il sans faille de cestui a ceste fois . Quant il a ces deus cevaliers abatus en tel maniere com je vous Cont , il s ' en retourne esranment ariere et s ' arreste de cele part u il soloit estre assidueument quant il le pont gardoit , et dist adont as deus cevaliers ; « Signeur cevalier aventureus , or poés le pont passer a tele hounour com vous veés : honni et vergoignié le passerés , ce poés vous veoir apertement . — Sire cevaliers , fait Brandelis , or saciés tout vraiement que ensi ne m ' escaperés vous mie com vous quidiés : a combatre vous couvient a moi avant que je de vous departe ! — Ce ne puet estre , fait Neroneux ! A cevalier que je abate en tel maniere en cestui point ne me combatroie je en mule guise . La coustume de cest pont est tele que s ' il avenoit par aucune aventure que nous nous entrabatissom ensamble , dont i seroit la bataille , s ' il voloit ; mais autrement , non , che saciés . » Quant li doi compaingnon oent cest parlement , por ce K ' il sevent bien k ' il ne pueent par raison faire force de bataille au cevalier du pont , il s ' en vont outre entr ' aus et lour esquiers , mais mout sont durement dolant et courechié de ceste aventure Quant Lanselos , ki encore estoit de l ' autre part du pont et regardoit a coi li afaires de ses deus compaingnons estoit venus , voit k ' il s ' en vont outre en tel maniere , il ne set k ' il doie faire : car , se il a cest cevalier se prent , dont fausera il au pere de son couvenent , si fera trop grant vilonnie ; et se il la honte de ces deus chevaliers ne venge , ki sont si compaingnon de la Table Reonde , il se mesfait trop durement . Lors conmenche a penser k ' il porra faire de ceste cose , car au pere le cevalier du pont il ne fauseroit pas volentiers du couvenent k ' il li proumist ne il ne laisseroit pas legierement k ' il ne vengast la honte de ces deus cevaliers s ' il pooit . Quant il a auques pensé a ceste cose , il dist a ses esquiers : « Signor vallet , vous passerés par mi le pont , et je par l ' aigue . » Li uns de ses esquiers sans faille portoit son escu et li autres son glaive . « Ha ! sire , merchi ! font li esquier . Pour Dieu , ne vous me sent si bien montés que je le passerai legierement . » peroie . — Par mon chief , fait li cevaliers , dont lairas tu malaisse . Ceste parole ai je dite orendroit pour vous : li cevaliers du pont , que tu n ' i passeras hui mais ne o metés en l ' aigue , car bien saciés chertainnement qu ' ele est trop parfonde et trop ravineuse et les rives sont trop anieuses ! — De ce ne vous esmaiés onques , fait il , car je Lors se met en l ' aigue , sans faire autre delaiement , et le passe outre . Quant li esquier , ki toute paour avoient eüe de cestui fait , voient lour signeur outre , il en sont durement lié , si se metent adont sour le pont . Li cevaliers du pont laisse bien passer celui des esquiers ki le glaive portoit , i mais celui ki portoit l ' escu ne laisse il mie passer outre , ains li dist : « Amis , se tu veus passer , laisse chi l ' escu u tu passeras atout l ' escu par mi l ' aigue . — En non Dieu , fait li esquiers , ce ne ferai je mie . En l ' aigue ne me metroie en nule maniere du monde , car je sai bien que ja n ' en escaperai l ' escu par decha . Puis que li cevaliers a passee l ' aigue sans son escu , a l ' escu ne puet il recouvrer se il ne le gaaigne encontre moi par forche d ' armes . — Sire cevaliers , fait li vallés , teus est a aise ki puis kiert k ' il est a vous estes orendroit a aise et mout vous est miex avenu que vous ne quidiés . Or ne faites dont mie sorfait a celui ki chis escus est , car bien sachiés que tost vous em porroit venir honte et laidure . — Or as tant dit a ceste fois , ce dit l ' escu ne sans l ' escu , tant com je puisse desfendre le passage . — Si m ' aït Diex , fait li vallés , je cuit que vous le desfendrés encore hui mout plus mauvaisement que vous ne quidiés ! » Quant li vallés voit et connoist que li cevaliers du pont li retient en tel maniere le passage , il crie a son signeur : « Que vous plaist il que je fache ? Chis cevaliers ne me laisse cest pont passer pour ce que je port vostre escu . — Ha ! sire cevaliers , fait Lanselos , je vous pri par courtoisie et par franchise que vous mon vallet laissiés passer le pont . Et bien saciés certainnement que ceste bontés n ' iert mie si grans que je ne vous aie greigneur faite . Ne me faites si grant fourfait ne si grant vilonnie que vous mon vallet faites remanoir de cele part . — Sire , fait li cevaliers du pont , il ne me plaist que il i passe ne il n ' i passera ore mie . — Non ? biax sire , fait Lanselos . Si feriés ore si petit pour ma proiiere ? — Sire , fait li cevaliers , a cestui point ne le feroie je pour proiiere de nul houme . — En non Dieu , biau sire , fait Lanselos , vous me faites honte mout grant . Et sachiés bien vraiement que je ne sousferrai ore plus vostre orgoel . » Lors se remet tout maintenant dedens l ' aighe et le passe une autre fois , puis reprent son escu de son esquier et le pent a son col , dont prent son glaive , aprés dist au chevalier du pont : « Sire cevaliers , or quit je que je passerai le pont , voelliés u non ! Je vous avoie faite assés greigneur bonté et greigneur houneur que vous ne quidiés , et vous me faisiés honte de tout vostre pooir . Force me fait jouster a vous et li grans outrages de vostre cuer . Ce poise moi mout durement , se Diex me consaut ! » Lors laisse courre au chevalier par desus le pont si grant oirre que se on le cachast a mort , et le fiert en son venir si durement que chil n ' a tant de pooir k ' il en sele se tiengne , ains vole des arçons a tere , voelle u non , et est auques debrisiés de celui caoir , car felenessement avoit esté abatus . Et nonpourquant il se relieve mout vistement , com chil ki de grant forche estoit et de grant pooir . Si tost com chis voit Lanselot , ki ja estoit outre passés ne ne baoit mie k ' il retournast a cele fois plus sour le cevalier , il li crie tant com il puet : « Sire cevaliers , à retourner vous couvient ! Vous ne vous em poés pas aler si quitement con vous quidiés . Or saciés tout certainnement k ' il vous couvient a moi combatre . Pour ce se vous m ' avés abatu si legierement , ne m ' avés vous pas mené dusc ' a outranche . Or tost , descendés sour cest pont , si conmençon nostre bataille , car sans bataille , vraiement le sachiés vous , ne vous poés vous de moi partir . — Sire cevaliers , fait Lanselos , de bataille ne de mellee n ' avés vous ore nul mestier de la vostre part ne je autresi de la moie . A tant com nous en avom fait vous soufrés ore , s ' il vous plaist . Je vous em pri et requier trop durement , car bien saciés certainnement que je ai mout aillours a faire . Et certes je croi a mon escient que mout miex vous venroit de la pais que de la mellee . — En non Dieu , fait li cevaliers , or oi je boin plait metre avant ! Or saciés tout vraiement , sire cevaliers , k ' il vous couvient a moi combatre dusc ' a outrance ou dusc ' a la mort de l ' un de nous deus . Se vous en tel maniere vous departiés de moi , bien vous em porriés gaber ! Or tost , n ' i ait plus de delaiement ! U vous vous combatés a moi , tout ensi a ceval con vous estes , u vous descendés a pié , si nous combaton adont inganment . Faites lequel ki miex vous plaist , car a moi vous couvient combatre . » Quant Lanselos entent la parole du cevalier et il voit qu ' en nule maniere du monde il ne se puet de lui departir sans bataille , car , s ' il s ' en aloit orendroit , tout ensi a ceval com il estoit , il voit bien tout apertement que li cevaliers est de tel volenté qu ' il vaurroit aler aprés lui , pour ce descent il tout maintenant et baille a un de ses esquiers son ceval a garder , puis s ' apareille de la bataille . Quant il est tous apareilliés de la bataille , il n ' i fait autre delaiement , ains laisse courre au cevalier , l ' espee droite encontremont et li donne desus le hiaume tout a descouvert un si grant caup que cil ki le rechoit dist bien tout apertement a soi meïsmes que ce n ' est mie caup d ' enfant que chil li a donné . Quant Kex d ' Estraus et Brandelis , ki piecha avoient passé le pont , ensi com je vous ai conté , voient que la bataille estoit enconmenchie Sour le pont , il retournent tout maintenant pour veoir a quel fin ele venra et conment li cevaliers dont il s ' estoient Orendroit gabé se maintenra . Quant il sont au pont retourné , il voient que la bataille estoit si dure et si pesme entre les deus cevaliers K ' il ne virent piecha mais deus cevaliers ki si asprement se Combatissent com cist doi font . Boins cevaliers est li uns et li autres , assés sevent de l ' escremie . Mais che voient il bien apertement que Lanselos donne toutes voies uns caus si grans et si pesans que merveille est conment li cevaliers du pont les pooit soustenir ne endurer . Que vous diroie je ? Dure et cruele est la bataille et felenesse durement . Li cevaliers du pont , li sent les caus aspres et fors que Lanselos vait jetant sour lui ne onques ne recroit , n ' est mie bien aseür , ains a orendroit toute doutance et toute paour de perdre la teste . Au conmencement de la bataille , quant il senti que Lanselos aloit sour lui jetant les caus si grans et si pesans com s ' il ississent de la main d ' un gaiant , quidoit il bien certainnement que ceste force li passast et qu ' ele ne durast mais se petit non . Mais orendroit l ' a il tant esprouvé et assaié k ' il connoist bien tout apertement que sa forche li vait croissant et amendant et plus et plus et que si caup sont orendroit plus pesant kil n ' estoient au conmenchement . Et ce est une cose ki le met en mortel paour et en doutanche de la vie perdre . Et nonpourquant a deffendre sa vie ne moustre il pas k ' il soit si durement espoentés , car il se desfent bien et bel . Et pour ce k ' il voit bien et connoist tout apertement que de ses caus ne porroit il mie granment grever son anemi a ce que trop est de grant force , s ' est il mis du tout au soufrir et se cuevre de son escu . Il Savoit a merveilles de l ' escremie et par le couvrir l ' il faisoit quidoit il bien par fine forche faire lasser son anemi et gaaingnier la bataille en tel maniere . Mais mout vait li afaires autrement k ' il ne pensoit . Il ne connoist mie tres bien celui a qui il se combat : il nel porroit mie recroire si legierement com il quide . Et che li moustra il bien apertement a la fin de la bataille . Li doi cevalier , ki dehors estoient et ki la bataille regardoient , quant il l ' ont grant piece regardee , il enconmencent a parler entr ' aus . Et Brandelis dist tout premierement a Kex d ' Estraus : « Kex , se Diex vous saut , que vous samble de ceste bataille ? — Sire , fait Kex , si voirement m ' aït Diex , ce est une des meilleurs batailles et des plus aspres que je veïsse piecha mais , et bien puis vraiement dire k ' il sont ambedoi boin cevalier et de grant pooir . Mais li nostres cevaliers est de greigneur force et de gregneur pooir que n ' est li autres . Il vaintra sans doute ceste bataille par fine forche et li chevaliers du pont , ki quide sa bataille vaintre par soufrir et par endurer et par soi couvrir , s ' en trouvera malement deceü en la fin . Je voi la forche de cest autre cevalier si grande que je Connois bien apertement kil ne recroiroit mie pour metre a mort tes deus cevaliers com cis est . » Ensi parloient li doi compaingnon de la bataille k ' il regardoient . Il en font entr ' aus lour parlement , mais li cevalier ki la bataille maintiennent en sueffrent la peine . Tant dure en tel maniere la bataille des deus cevaliers que li cevaliers du pont ne puet mais en avant : il a tant enduré les caus de Lanselot k ' il ne puet mais plus sousfrir . Mout est plaiés , mout est navrés et mout a ja perdu du sanc . Et quant il voit k ' il ne puet mais en avant , il se retrait ariere et fait samblant de soi reposer pour recouvrer force et alainne . Et la cose ki plus le faisoit reposer a celui point si estoit ce k ' il voloit savoir ki chiex estoit encontre qui il se combatoit . S ' il pooit trouver pais en lui , volentiers s ' en entremetroit , car il voit bien apertement que autrement seroit il mors ; et , s ' il acorde n ' i puet trouver , il fera puis du miex k ' il pora . Quant Lanselos voit que li cevaliers s ' estoit retrais du premier asaut , il se retrait de l ' autre part , car bien connoist apertement k ' il a grant besoingne de soi reposer . La u li cevaliers s ' aloit reposant en tel maniere , sesmaiés et espoentés durement , car tant avoit esprouvé Lanselot k ' il connissoit certainnement k ' il estoit mors s ' il ne pooit en aucune maniere trouver merchi en lui , et il s ' esmervelloit mout durement ki chiex estoit u il trouvoit si grant pooir et si grant forche . Quant il s ' est une grant pieche reposés et il a bien s ' alainne reprise , il conmenche adont a parler et dist : « Sire cevaliers , nous nous sommes tant combatu ensamble que vous connissiés auques que je sai faire et a vos armes est bien aparant et a m ' espee autresi que je voi tainte et vermeille de vostre sanc . A moi d ' autre part apert bien , car je sui plaiés et navrés assés plus que je ne vaurroie . Que vous diroie je ? Je ai a cestui point si bien esprouvee vostre forche et vostre bonté conneüe que je di bien en moi meïsmes que vous estes sans doute li mieudres cevaliers et li plus fors que je onques trouvaise de chiaus a qui je me sui esprovés . Et pour ceste cose vauroie je mout volentiers , s ' il vous plaisoit , savoir ki vous estes , avant que nous plus feissom de ceste emprise . » Mesire Lanselos , quant il a grant pieche escouté le cevalier , il li respont en tel maniere : « Sire cevaliers , je ai bien entendu que vous avés dit . De ce que vous me faites entendant que a mes armes est aparant li vostres fais et a vostre espee autresi , ki est tainte et vermeille de mon sanc , je vous di bien que de ceste bonté ne vous merchi je pas mout durement . De ceste cose dites vous bien vostre honte et la moie . A vous en donnés los et a moi blasme . Et de ce que vous dites que je sui li mieudres cevaliers que vous onques veïssiés n ' ai je pas encore mise l ' esprueve avant , car encore n ' ai je pas granment moustré que je soie boins cevaliers . Certes , se je fuisse boins cevaliers , je vous eüsse piecha mené dusc ' a outranche . Et toutes voies , quex cevaliers que je soie , pour ce que vous volés savoir ki je sui , je le vous dirai . Et puis vous gardés bien de moi , car bien saciés certainnement que je vous menrai a outranche se je onques puis . Or saciés que je ai non Lanselos du Lac . Or poom hui mais reconmenchier nostre bataille , quant il vous plaira , car trop avom chi demouré . » Quant li cevaliers du pont entent que ce est Lanselos du Lac encontre qui il se combat , celui mer̈smes ki cevalier le fist , il n ' i fait nul autre delaiement , ains jete tout maintenant son escu a tere . Et la u il voit Lanselot , ki estoit tous en estant et atendoit que li cevaliers se venist combatre a lui , il se laisse , de si haut com il est , caoir a ses piés et dist : « Ha ! sire , pour Dieu , merchi ! Pardonnés moi ce que je me sui a vous combatus , car saciés tout certainnement que je ne vous connissoie mie ! Car , certes , se je vous conneüsse autretant con je vous connois orendroit , pour nule aventure du monde je ne me fuisse a vous combatus . Pour Dieu et pour vostre gentillece aiés merchi de moi , car je me met du tout en vostre merchi et en vostre manaie ! » Ouant Lancelos ot ceste nouvele , il s ' esmerveille mout durement qui li cevaliers puet estre ki si abandonneement se met du tout en sa merchi . Or Set il bien par ces paroles que li cevaliers l ' a reconneü . Or est mestiers l ' il le connoisse autresi , car il set bien certainnement que li cevaliers ne li fait pas cheste bonté pour ce k ' il l ' eüst encore mené dusc ' a outrance , ains le fait sans doute pour ce k ' il l ' a reconneü . Lors parole au cevalier et li dist : « Drechiés vous , sire cevaliers , car il n ' est pas couvenable cose ne avenant que vous ceste bonté me fachiés , car sans faille je ne vous ai pas mené dusc ' a outranche ne mener ne vous i porroie par aventure . Et tout autresi que je vous dis mon non a vostre requeste , tout autresi me dites le vostre , je vous em pri . — Sire , fait li cevaliers , puis que vous mon non volés savoir , je le vous dirai volentiers . Or sachiés que j ' ai a non Neroneus de l ' Ille . Il n ' a pas encore granment de tans que vous me fesistes cevalier nouvel . Et encore vous em puet il mout bien souvenir , car ce fu chelui jour meïsmes que vous vous combatesistes a Blyoblerys de Gaunes par mesconnissanche devant la fontainne au Lyon . Et vous vous combatesistes a lui pour la damoisele chenue , si que il vous voloit ochire pour le cevalier qu ' ele meïsmes avoit fait morir en traïson . Vous souvient il ore de cele journee que vous fustes tant courechiés quant vous reconneüstes que ch ' estoit Blyoblerys de Gaunes ? Et vous fustes tant dolans quant vous veistes k ' il estoit si durement navrés . Et cele matinee meïsmes m ' aviés vous fait cevalier nouvel et vous estiés partis du Castel Vermeil , u vous me fesistes chevalier pour l ' amour de la bele dame ki vous em proiia . — En non Dieu , fait Lanselos , de tout Ce me souvient il mout bien . Pour Dieu , estes vous ciex que je adonc fis cevalier et a qui je domnai les armes meïsmes que je portoie ? — Sire , oil sans faille . Ce sui je , fait il , voirement . — En non Dieu , fait Lanselos , de tout ce Sui je mout liés . Et plus m ' est bel que je ai esprouvee vostre bonté par moi meïsmes que par autre , car je connois orendroit mout mieus la valour de vous que je ne fesisse par oir dire . Et pour Diu , se je vous ai mesfait , pardonnés le moi , car bien sachiés que je nel fis pas a essient . — Ha ! sire , pour Dieu merchi , fait li cevaliers . Vous dites che que je devroie dire . Vous requerés pardon de ce que je vous ai mesfait ! La u je vous faisoie deshounour et vilonnie et je vous moustroie orgoel , et vous me fesistes hounour et me moustrastes humilité . Pour Dieu , pardonnés le moi ! » Et Lanselos li pardonne volentiers . Lors ostent lor hiaumes , sans autre delaiement faire , et se courent entracoler et conjoiir et se font joie merveilleuse . Quant li doi compaingnon qui illuec estoient et ki la bataille avoient regardee et avoient veü le grant ire et le grant courous ki entre les deus cevaliers avoit esté voient le concorde et la pais ki entr ' aus deus est orendroit venue , il descendent tot maintenant pour veoir que ce porra estre et pour savoir qui li doi cevalier sont . Quant il voient Lanselot a descouvert , il le reconnoissent tout maintenant , si li courent esranment les bras tendus , tout ensi armé com il estoient . Lors conmenche entr ' aus une joie et une feste si grans que ce est merveille a veoir . Quant li doi compaingnon orent lour hiaumes ostés pour conjoiir Lanselot , il li dient : « Ha ! sire , pour Dieu , pour coi vous aliés vous si durement celant envers nous ? » Et il respont : « Signeur , de ce ne vous devés vous pas trop courechier , car vous savés bien que , en tous les lieus u je vieng , me vois je celant tant com je puis . Mout i a ore cevaliers par le monde ki a moi se sont combatu souventes fois qui ne s ' i fuissent pas combatu , s ' il me conneüssent . Et pour ce me vois ie celant en tel maniere . Et vous meïsmes le savés certainnement . — Sire , voirs est , ce dient li doi compaingnon . » Grans est la joie et la feste que li un des cevaliers font as autres . Et li cevaliers du pont , quant il a une grant pieche conjoï Lanselot , il li dist : « Sire , je vous vauroie faire une proiiere , s ' il vous plaisoit , que vous porrés bien faire , et a l ' ounour de vous . — Dites dont , fait Lanselos , et je vous proumet loiaument que je le ferai , se je puis . — Sire , fait chil , et saciés que je ne vous voel faire nule autre proiiere fors tant que vous venés anuit mais herbergier en un mien rechet li est assés pres de chi . Et proiiés a ches deus chevaliers , qui compaingnon sont de la Table Reonde , de celui ostel meïsmes dont vous estes compains , k ' il viengnent avoec vous . Et sachiés , sire , tout certainnement , que de vostre venue et de la lour me tenrai je plus a riche et a boin eüré que du meilleur castel que li rois Artus ait en sa baillie . — Or sachiés vraiement , fait Lanselos , que j ' avoie mout grant volenté d ' aler aprés un chevalier que je vaurroie ja avoir ataint , et non mie pour ce que je li voelle faire mal , anchois li vaurroie faire compaingnie dusqu ' en Sorelois . Pour coi je di que je ne remanroie pas mout volentiers . Et nonpourquant , pour ce que je sai vraiement k ' il vous desplairoit trop se je ne faisoie vostre proiiere , le ferai je tout ensi con vous le me requerés , et si n ' en eüsse ore nul mestier , mais bien saciés tout certainnement que je n ' i remanrai que ceste nuit . » Et cil dist k ' il ne li requiert autre cose . Dont proiie tant Lanselos as deus compaingnons qu ' il li otroiient kil iront avoec lui . Et lors montent et s ' en vont tot ensamble k ' il n ' i font autre delaiement et se metent a la voie , si tournent adont hors du grant cemin . Dont n ' orent pas granment alé quant il voient en une grant plaingne un castel fort et bien seant , et estoit fais auques nouvelement . Li castiaus estoit trop bien seans de toutes coses conme petis castiaus . Quant il sont dusques la venu , li cevaliers du Dont dist a Lanselot : « Sire , or sachiés tout chertainnement que vous poés bien tenir cest castel pour vostre . Chis castiaus est miens . la Dieu merchi , et saciés que je le gaaingnai en une eure de jour et par une seule lance ! — En non Dieu , fait Lanselos , boine fu cele lanche ki tel castel vous donna ! » Atant s ' en entrent u castel , parlant toutes voies de gieu et d ' envoiseüre , com chil ki a autre cose n ' entendoient . Et bien sachiés k ' il furent a chelui point rechut laiens ausi joiousement com il fuissent en la maison le roi Artu proprement , car li cevaliers du pont , ki trop est durement liés et joians de la venue Lanselot , s ' entremet tant com il puet de lui servir et conmande a tous chiaus de laiens qu ' il s ' en entremetent et traveillent autretant com se ce estoit li cors le roi Artu meïsmement ki laiens fust descendus . Quant il se furent desarmé et il se furent assis en mi le palais sour l ' erbe fresce et nouvele , ki laiens estoit tout maintenant aportee , Kex d ' Estraus conmenche adont a dire a Brandelis : « En non Dieu , Brandelis , malement avom hui esté deceü ! — Conment ? sire , fait Brandelis . — Conment ? fait Kex . Dont ne vous souvient il des paroles que nous desimes hui de monsigneur Lanselot ? » Et il conmenche adont a rire mout fort et a batre ses paumes . « De coi alés vous si durement riant ? fait Lanselos . Se Diex vous doinst boine aventure , dites le moi ! — Sire , se Diex me doinst boine aventure , fait Kex d ' Estraus , je le vous dirai . Et saciés certainnement que ce est une des plus beles gaberies ki piecha nous avenist . » Lors li conmenche a conter mot a mot toutes les paroles k ' il avoient dites de lui dela le pont . Et quant il ot tout conté , Brandelis dist adont a Lanselot : « Sire , se Diex vous doint joie , dites nous pour coi vous refusiés le passage du pont . — Certes , fait il , je le vous dirai volentiers , puis que vous savoir le volés . Or sachiés que je le refusai pour une proiïere ki m ' avoit hui main esté faite . » Lors lour conmenche a conter conment li peres au cevalier du pont li avoit proiïé k ' il a son fil ne se presist . Et pour la proiiere du preudoume avoit il refusé le passage en tel maniere com il avoient veü k ' il le refusa . Quant il ot son conte finé , il lour dist : « Je vous ai dit ce que vous me proiiastes . Or vous pri je que vous me dites quele aventure vous mainne vers Soreloys . — Sire , dient il , a vous ne celerom nous pas nostre afaire . Or sachiés que nous alom cele part pour le roi Karados Briesbras , ki la est em prison , ce Savom nous certainnement . Et nous le deliverrom mout volentiers , se nous en aviom le pooir . » Lanselos se taist adont et ne lour veut mie dire l ' il i voist pour cele aventure meïsmes . Et sans faille bien i aloient il pour une meïsmes aventure , car li rois Karados sans doute ne peûst On delivrer en nule maniere du monde , se on n ' eüst avant menee a fin l ' aventure des trois passages . Quant il ont lour conseil finé , Lanselos dist à Neronneus : « Neronneus , fait il , je me recort orendroit d ' une parole que vous me desistes anuit au venir , car vous me desistes que vous aviés cestui castel gaaingnié par une seule lanche . — Sire , fait Neronneus , ce est voirs . Je le vous dis voirement et encore le vous di je bien . Et se vous volés savoir conment ce fu , je le vous conterai mout bien . — Oïl certes , fait Lanselos . Je le voel volentiers oir . — Sire , et je le vous conterai dont , fait Neronneus . Or sachiés k ' il n ' a mie encore granment de tans que uns cevaliers de cest païs fonda cest castel . Li cevaliers estoit mout preus et mout vaillans et mout poissans des armes et avoit une fille que on tient orendroit pour une des plus beles dames de cest païs . Quant li cevaliers ki cest castel avoit fondé , ensi con je vous cont , vint a la mort , cele fille , li tant estoit bele , remest sans mari ; et de ce estoit il trop durement courechiés ne il nel voloit donner a nul cevalier ki entour fust , u pour ce k ' il ne prisoit pas tant lour cevalerie u pour che par aventure K ' il n ' en i veoit nului ki par bonté de soi meïsmes deüst la damoisele avoir . Quant il vit apertement qu ' il estoit a la mort venus , il fist maintenant tous ses houmes venir devant lui et lour dist : « Signeur , pour ce que je n ' ai pas ma fille mariee a mon vivant , je voel que vous me jurés sour sains que vous le marierés , ensi com je vous dirai . » Et il li jurerent tout maintenant . Quant il li orent juré , il lour dist : « Signeur , vous savés bien tout certainnement que je ai par ma cevalerie conquestee toute la tere que je ai , car Vous savés bien que mes peres fu uns povres vavasserres , ki n ' ot mie granment en cest monde . Je voirement par la grasse de Dieu et par le pooir que Diex m ' en donna ai tant fait que cis castiaus est miens et troi autre , et les ai tous gaaingnié par mon escu . Ma fille , ensi con vous veés , remaint a marier : ce poise moi mout cierement . Grant piece a sans doute que je l ' eüsse bien mariee , se je veïsse u emploiier sa biauté . Mais Diex ne vaut que je le trouvaisse , et pour che remest . Ore donc pour ce que je vauroie volentiers qu ' ele fust mariee a hounour de cevalerie a aucun povre preudome du cors , Ki par sa proueche peüst maintenir autresi em pais com je l ' ai maintenue dusques chi , si que vous i peüssiés avoir boin signeur et redouté de ses voisins , je voel que des ore mais soient devant la porte de cest castel , ausi l ' iver conme l ' esté , dusques a VIII . Cevaliers armé de toutes armes . Cis castiaus est auques en lieu et en trespas de cevaliers errans . Tous les cevaliers errans que aventure aportera cest cemin vous asaurrés pour esprouver lour bonté et lour cevalerie et pour connoistre lour pooir . S ' il avient puis par aucune aventure que aucuns cevaliers vous puisse tous . VIII . abatre et tourner a desconfiture , celui retenés entre vous et le faites signeur de vous et li donnés ma fille a feme , pour tant k ' il le voelle avoir . Autrement ne voi ie mie conment vous puissiés avoir si boin signour com il vous seroit mestiers . Mais par ceste esprueve sans doute le porrés vous trouver et si ne remanra mie granment , ce me dist mes Cuers . » En teus paroles morut li preudom . Li cevalier a qui cis conmandemens avoit esté fais se mirent puis de tout lour pooir en travail et en cure de metre a fin ce kil lour avoit esté conmandé et maintenant conmencierent a garder le passage encontre les cevaliers errans . Un jour avint k ' il maintenoient encore mout bien cele coustume k ' il avoient emprise , si avint que aventure m ' aporta ceste part , armé de toutes armes ne n ' avoit en ma compaingnie que un esquier tant seulement . Quant je vi que li Cevalier estoient en tel maniere aresté en mi le cemin , je connui tout maintenant que je estoie venus au jouster et , pour moi tost delivrer de cest fait , je lour courui esranment sus , et m ' avint adont si bien que je les abati tous VIII . d ' un seul glaive et les mis dedens le castel par fine forche , desconfis et desbaretés . Ouant je me fui d ' aus delivrés en tel guise con je vous cont et je m ' en voloie partir , tout chil du castel vinrrent maintenant aprés moi et tant me proiierent belement de remanoir que je demourai avoec aus pour herbergier . Et quant je fui entr ' aus descendus , il me demanderent ki je estoie , et je lour dis . Adont firent il venir devant moi la damoisele et me demanderent se je le voloie a moullier a toute la tere qu ' ele avoit . Que vous diroie je ? Tant me dirent unes paroles et autres que je m ' acordai a aus . Si firent de moi lour signeur et me donnerent la damoisele a moullier a toute la tere qu ' ele tenoit . Sire , or vous ai devisé conment je conquis cest castel par un seul glaive et en une seule eure de jour . — Certes , fait Lanselos , de tout ce vous ai ge bien entendu , mais or me dites pour coi vous empresistes le pont a garder u je vous trouvai hui . — Certes , sire , ce dist Neronneus , tout ce vous conterai je bien puis que vous le volés savoir . Or sachiés que , au point que je encore faisoie les noches de ma feme et nous en meniom chaiens la joie et la feste , si avint un soir que nous estiom chaiens dusques a XII . cevalier , tout autresi jone baceler com je sui orendroit u plus , si conmenchasmes adont a parler de cevaleries et de faire hardemens et esfors . Li uns se conmencha plus a prisier que li autres et a dire foles vantanches et tant k ' il avint que uns jovenes cevaliers , ki de cest païs estoit , dist : « Signeur , il n ' i a ci nul de vous , s ' il voloit emprendre sour soi un hardement , que je n ' empresisse le mien . » Et cascuns dist k ' il emprendroit le sien endroit soi . Li cevaliers ki ches paroles avoit esmeües parla tout premierement et dist : « Je fais un veu devant vous tous que , tout maintenant que je me departirai de chi , je m ' en irai tout droit a la maison le roi Artu et m ' aresterai devant sa porte tous armés et a cheval , et tout le premier rois Artus tant seulement , je l ' asaurai , pour tant k ' il soit armés . Et s ' il n ' est armés , ie li ferai prendre ses armes et tant me combatrai a lui que le menrai dusc ' a outrance u il moi . De ce me vant je bien . » Li autres chevaliers dist aprés : « Tout maintenant que je me serai de chaiens partis , je me metrai au chemin et toute la premiere damoisele que je trouverai , en quelconques conduit que je le truise , neïs s ' ele estoit u conduit Lanselot du Lac , je le prendrai et l ' en amenrai puis chaiens , pour che qu ' ele soit tout son aage damoisele de la dame de chestui castel chi . » Li tiers cevaliers dist aprés : « Je me voel de chaiens partir orendroit et me metrai au cemin pour aler en la maison le roi Artu au plus droit que je porrai : si fais un veu que à tous les cevaliers errans ki aillent querant aventures que je enconterrai entre chi et la je me combaterai dusc ' a outranche , s ' il n ' est en tel maniere que li cevaliers voist refusant la bataille de moi . » Li quars cevaliers dist aprés : « Signeur cevalier , ensi est que cascuns vait parlant de ce li plus li touce au cuer . Il n ' a mie encore demi an acompli que mesire Gavains , li niés le roi Artu , ochist un mien frere carnel , boin cevalier preu et hardi . Et pour sa boine cevalerie estoit il renonmés u roiaume de Logres et en maintes autres contrees . Mesire Gavains l ' ocist en traïson . je le sai tout certainnement . Je fais un veu que jamais mon hauberc n ' osterai de mon dos devant ce que je aie de monsigneur Gavain fait , et sans traïson , autretant com il fist de mon frere . » Li quins dist un autre hardement , car il dist k ' il ne reposeroit jamais devant ce qu ' il aroit abatu de sele le roi Artu meïsmement , ne ja ne le trouveroit en si grant Compaingnie k ' il ne l ' alast ferir de la lanche sans fer , car ochire ne le voloit il mie . Mais il l ' abateroit sans doute , puis k ' il l ' avoit voué , conment k ' il l ' en deüst aprés avenir . Li sisimes dist aprés : « Signeur , deus beles dames sont en cest païs et ces deus passent de biauté toutes les dames ki orendroit soiient au monde . L ' une de ches deus dames si est la roine de Logres , et l ' autre la roine de Cornuaille . Je me vant de tant que g ' irai trusques en Cornuaille et baiserai la roïne Yseut , conment k ' il m ' en doie avenir . » Que vous diroie je , mesire Lanselot ? De tous ches cevaliers ki chaiens estoient adont n ' i ot nul ki son veu ne fesist . Et quant cascuns ot dite sa vanitanche , il me dirent : « Et vous , Neronneus , que ferés ? » Pour ce que cascuns avoit fait son veu , me couvint il faire le mien , si dis adont : « Signeur , or sachiés tout vraiement l ' il n ' i a nul de vous kil n ' ait mout grant cose emprise sour soi . Et pour l ' ahatine de vous emprendrai je ja par aventure greigneur cose sour moi que je faire ne devroie : cha devant a un pont que vous savés bien ki est apelés li Pons du Gaiant . A cest pont est tous li communs trespas de tous chiaus ki vont vers Soreloys et vers Norgales . Je preng orendroit sour moi a garder le pont encontre tous les cevaliers ki i venront en tel maniere que He me combatrai a cascun cevalier ki par force i vaurra passer . » Et dis que je maintenroie ceste coustume un an entier , se avant n ' i venoit si boins cevaliers k ' il passast le pont par force d ' armes et ki me menast dusc ' a outrance . Et de tous les cevaliers que je conqueroie par forche d ' armes , je feroie chaiens aporter les escus , ki seroient tesmoignant de mon fait voirement . S ' il avenoit que je abatesisse aucun chevalier ki abatre ne me peüst , a celui ne me combatroie je pas , ains s ' em porroit aler par tant trestous quitement . Sire , en tel maniere con je vous cont , empris je cest pont a garder , que je ai ja gardé III . mois entiers . Et m ' en estoit si bien avenu , la Dieu merchi , que encore n ' i estoit venus nus cevaliers que je n ' eüsse abatu u mené a Outranche par forche d ' armes . Des abatus , sire , vous di je bien K ' il en i ot assés et des outrés i ot il bien dusc ' a XVIII . , dont encore sont tout li escu chaiens . » Quant il orent de ceste cose tenu grant pieche parlement en tel maniere con je vous ai conté , il s ' asisent esranment au mengier , car bien en estoit tans et eure Venue . Cele nuit furent il servi et aaisié de tous les biens que Neronneus pot avoir adont , car bien sachiés que mout se pena de tout som pooir d ' ounerer Lanselot et ses compaingnons , com chil ki trop avoit grant joie de Sa venue . Au soir , quant il orent mengié , dist Neronneus a Lanselot : « Sire , vous vous departirés demain de chaiens et je sai bien que vous tournerés vers le grant cemin au plus tost que vous porrés . Et pour ce que je sai bien tout vraiement que vous ne savés que vous trouverés ça avant , vous en voel je acointier une partie . Sachiés que vous trouverés demain entour eure de prime , cha devant en une montaingne , un castel fort et rice de grant maniere . En celui castel a orendroit tout nouvelement mise avant une coustume assés anieuse et vilainne , dont maint anui venront encore et maint grant mal en seront fait , s ' ele est longement maintenue . Car bien sachiés que tout li cevalier errant ki de la maison le roi Artu sont et ki vienent cele part i sont aresté et retenu et mis em prison , ce m ' est avis ; et autresi retienent il les damoiseles conmunaument qu ' il truevent alant en conduit de cevalier , qui que il soit . Ceste coustume , ki tant est anieuse et mauvaise con je vous cont , ont orendroit tout nouvelement amené avant cil du castel . Pour coi je vous di que vous laissiés le chemin ki vait au chastel et tournés le grant cemin a destre . Et bien vous souviengne , quant vous venrés a une grant crois de piere ki est cha devant , que vous laissiés le cemin a ssenestre et tournés celui a destre , car cil a senestre vait tout droit au castel , et lors serés delivrés de cel felon trespas , — Or me dites , fait Lancelos ; et savés vous por coi ceste coustume fu mise avant si nouvelement ? — Sire , oil bien , fait Neronneus . Ele fu premierement acoustumee pour le fait d ' un cevalier que vous amés de tout vostre cuer , Ki fist un outrage au signeur du castel . Li sires du Castel , Ki bien veoit tout apertement k ' il ne s ' em pooit mie vengier a chelui ki ceste honte li avoit faite , mist maintenant ceste coustume avant , car ensi s ' en cuide vengier en aucune maniere . — Or me dites , fait Lanselos ; et li fu cil cevaliers pour qui ceste coustume fu mise avant ? — Sire , fait Neronneus , ce fu Blyoblerys de Gaunes , vostres cousins germains . — Et quel outrage fist il dont au signeur du castel ? — Sire , ce vous dirai je bien , fait Neronneus , puis que vous savoir le volés . » Lors li conmenche a conter conment il avoit au signeur du castel tolue s ' amie et a forche tout en tel maniere com nous vous avom devisé cha ariere . Et pour cel fourfait que Blyoblerys li fist vait il ensi arestant et tenant par la force de ses cevaliers tous les chevaliers de la maison le roi Artu que aventure mainne ceste part et toutes les damoiseles autresi que on trouve en conduit de chevalier errant . « En non Dieu , fait Lanselos , ceste coustume est auques vilainne ne ele ne deveroit mie mout longement durer . » Itant dist Lanselos de ceste cose , mais plus n ' em parla a cele fois . Cele nuit demanda il a Neronneus : « Neronneus , se Diex vous doinst boine aventure , que vaurrés vous faire des ore mais de la garde de vostre pont ? Le Vaurés vous garder encore ? — Sire , je non , fait Neronneus . Je le lais du tout a garder . Puis k ' il est ensi avenu que mieudres cevaliers de moi i est venus et k ' il le m ' a moustré apertement , je n ' en doi plus tenir la garde . Au chief de l ' an , quant li compaingnon revenront ki firent blasment ! Je le gardai et desfendi tant com je poi , mais je le lais orendroit atant . — Or me dites , fait Lanselos . Et oistes vous auques puis nouveles de nul de vos compaingnons k ' il menaissent a fin lour veus ? — Certes , sire , oil . Je ai oi nouveles de tous . Teus i ot ki en furent mort et li autre sont encore en vie . Je sai bien tout certainnement que chil ki ala en Cornuaille pour la roine Yseut baisier est mors , car li rois March le fist ocire à Tyntajol , ce me conta uns esquiers ki estoit frere carneus au cevalier . » Assés parlerent cele nuit par laiens de pluiseurs coses et d ' aventures et puis s ' alerent couchier et reposer dusc ' a le matinee . A l ' endemain , cant il aiourne , li chevalier ki mout estoient desirant de cevaucier se lievent et apareillent . Et quant il sont armé et monté , il se metent maintenant a la voie et mout conmandent a Dieu Neromneus et dient que , s ' il vienent en point k ' il li puisent faire bonté , bien li rendront le guerredon de la courtoisie qu ' il lour a faite a cestui point en son ostel . Quant il sont venu au grant cemin , et Neronneus les a convoiiés , il se depart d ' aus . Neronneus s ' en retourne a son castel . Et li troi compaingnon , quant il furent venu au grant cemin ferré , il cevauchent cele matinee , parlant toutes voies entr ' aus de Neronneus et dient l ' il est boins cevaliers et hardis . « Si m ' aït Diex , fait Lancelos , je ne peüsse mie croire legierement , devant ce que je l ' eüse esprouvé , k ' il fust de la bonté de cevalerie k ' il est , car encore n ' a pas granment de tans k ' il fu nouviaus cevaliers . » Dont n ' orent mie granment cevauchié cele matinee quant il virent devant aus la montaingne u li Castiaus Uter estoit , cil castiaus meïsmes u chil a la Cote Mautaillie estoit em prison , en tel maniere con je vous ai conté cha ariere . Quant il conmenchent a aprochier de la montaingne , il voient tout apertement les fortereces du castel et les tours . « Signeur chevalier , fait Lanselos , or poés veoir le castel u li cevalier de la maison le roi Artu sont aresté et les damoiseles trespassans . — Sire , vous dites voir , ce dient li compaingnon . » Tant ont chevauchié en tel maniere parlant toutes voies de celui du castel qu ' il sont venu dusc ' a la crois de piere que Neronneus lour avoit enseignie , u il devoient eskiver le cemin du castel . Quant il sont dusques la venu , li doi chevalier dient a Lanselot : « Sire , que vous plaist il que nous fachom ? Veés chi les deus cemins que Neronneus nous enseigna : li uns en vait au castel amont et li autres tourne d ' autre part . — Signeur , fait il , vous dites voir . Je endroit moi en voel faire volentiers ce que vous vaurrés . Et nonpourquant tant sai je bien des coustumes du roiaume de Logres que , puis que cevalier viennent a une voie ki se part en deus u en trois , il se doivent tout maintenant departir et tenir cascuns sa voie . Pour coi je di que nous sonmes , ce m ' est avis , venu au departir , se nous volom faire la coustume que cevalier errant doivent tenir . » Quant il entendent cheste parole , il connoissent tout maintenant que Lanselos ne veut pas lour compaingnie tenir a ceste fois et k ' il se voloit d ' aus departir . Et pour ce k ' il n ' alassent pas volentiers encontre sa volenté , respondent il : « Sire , vous dites courtoisie et ce que chevaliers errans doit dire . Nous sonmes sans doute venu au departir . Or prendés lequele voie que vous vaurrés et chis , quant vous m ' avés mis a cois des deus voies . Or sachiés que je preng la voie du castel . » Et il conmencent adont a sousrire et dient : « Ha ! sire , pour ce parlastes vous ore du departir que vous ne voliés pas que nous vous i fesisom compaingnie ! » Et il se taist adont , k ' il ne lour respont riens sour ceste parole . Quant il ont lour hiaumes ostés et il se sont entrebaisié et entreconmandé a Nostre Signeur , ensi com cevalier errant doivent faire et faisoient a celui tans acoustumeement , il relacent lour hiaumes et Lanselos se met adont sou droit en la voie ki aloit au castel . Et li autre tournent I ' autre voie , mais mout sont durement dolant et courechié de che que Lanselos les a fais en tel maniere de lui departir , car trop volentiers vauroient veïr en quele maniere il porra delivrer la coustume du castel . Quant Lanselos se fu partis de ses deus compaingnons , il cevaucha tout le cemin de la montaingne et tant fist k ' il vint pres du castel a deus archies . Et saciés que la desus en la montaingne avoit une plaingne trop bele , qui duroit bien de toutes pars deus lieues englesques , et estoit cele plaingne garnie merveilleusement de prés , de bois et de fontainnes , ki le castel faisoient rice et aaisié de toutes coses . Quant Lanselos fu devant le castel venus , il voit en un pré , la devant , auques pres de la porte , en une grant arbroie tendus dusc ' a . VI . paveillons biaus et riches . Delés cascun paveillon avoit un ceval tout enselé et tout apareillié pour monter et un escu tout nouvel . Et sachiés que li escu estoient tout d ' une samblanche et noir conme meure . Quant Lanselos voit les cevaus tous apareilliés et les escus devant les paveillons et si pres de la porte du castel , il dist bien a soi meïsmes que chi li couvient faire proueche : de chi ne se puet il departir sans jouste u sans bataille faire . Lors s ' areste tout maintenant et fait regarder a son ceval k ' il n ' i faille riens que si esquier puissent amender . Et la u il s ' estoit illuec arrestés en tel maniere , atant es vous vers lui venir un esquier , ki venoit droit des paveillons et li dist sans lui saluer : « Sire cevaliers , ki estes vous ? Estes vous de la maison le roi Artu ? — Vallet , fait Lanselos , oï , sans doute . De la maison le roi Artu sui je et compains de la Table Reonde . Beneois soit Nostres Sires , Ki l ' ounour m ' en vaut otroïer ! — En non Dieu , ce dist li vallés , ce puet vous peser mout chierement . Miex vous venist a cestui point que vous n ' eüssiés onques veüe la maison le roi Artu ne la Table Reonde . Et sachiés que je vous deffi de par les cevaliers de cest castel . Pour autre cose ne fui je a vous envoiiés fors pour dire que vous vous gardesissiés d ' aus , car bien sachiés que vous estes venus a la bataille ! » Quant il a dite ceste parole , il n ' i fait autre delaiement , ains hurte ceval des esperons et s ' en vient droit as paveillons et crie tant com il puet crier : « Or tost as armes , signeur cevalier , signeur cevalier ! Chis cevaliers aventurous ki cha est venus est des compaingnons de la Table Reonde ! » Lors prent un cor ki estoit en l ' un des paveillons et le conmence mout hautement a sonner , si k ' il fu tout clerement oïs par tout le castel . Et ne demoura mie granment aprés quant li crenel des murs des fortereches et des tours conmenchierent tout a emplir de dames et de damoiseles et d ' unes gens et d ' autres , car tout maintenant k ' il oirent la vois du cor , il sorent tout vraiement k ' il i devoit avoir joustes u bataille et que cevaliers de la maison le roi Artu i estoit venus . Et pour ce estoient il venu as murs du castel . Quant Lanselos vit que li crenel se conmenchoient a emplir de chiaus de laiens , il dist a ses esquiers : « Or poés veoir , signeur vallet , que nos joustes seront bien regardees ! » Aprés ce ne demoura mie granment quant il vit des paveillons issir un cevalier armé de toutes armes , ki montés estoit sour un des cevaus , et prent un escu et un glaive . Quant il est tous apareilliés de jouster , il dist a Lanselot : « Sire cevaliers , gardés vous de moi , car je vous abatrai , se je puis ! » Quant Lanselos voit que a jouster le couvient , il n ' i fait autre delaiement , ains laisse courre au cevalier au ferir des esperons et li donne un si grant cop en mi le pis tout a descouvert que pour le hauberc ne remaint k ' il ne li fache le glaive boire u pis et li met auques em parfont la dedens le fer trenchant . Li cevaliers ne puet le caup soustenir , com chil ki se sent durement feru . Et pour ce vole il du ceval a tere mout felenessement et gist illuec autresi conme mors et maintenant est environ lui la tere tainte de son sanc et vermeille . Quant chil ki desus les murs estoient voient lour cevalier gesir par tere , ki ne faisoit nul samblant de soi remuer , il quident tout vraiement k ' il soit mors et pour ce s ' escrient il tout conmunaument a une vois : « Mors est nostres cevaliers ! Mal s ' est prouvés de ceste jouste ! » Et quant Lanselos l ' a abatu , il nel regarde plus , non plus que s ' il ne l ' eüst onques veû , mais la u il voit les autres cevaliers , ki ja estoient monté et estoient issu des paveillons tout apareillié de ferir et de grever Lanselot se il peüssent . Lanselos , ki de nule riens ne les doute , ains les bee tous a metre a desconfiture , s ' il onques puet , lors laisse courre tout maintenant . Et de tant li fu il bien avenu k ' il n ' avoit encore mie son glaive brisié , ains en fiert le premier k ' il encontre si durement l ' il li fait vuidier les arçons . Et s ' il avoit fait mal a l ' autre cevalier , encore fist il pis a cestui de cest caup . Et li autre cevalier fierent sour lui tout a un caup et brisent lour glaives tout III . , mais autre mal il ne li font ne de la sele il nel remuent ; et de tant li avint il bien k ' il ne li ochisent mie Quant il voient k ' il lour est en tel maniere escapés de ces joustes , il metent esranment les mains as espees pour lui courre sus et damagier , s ' il en ont le pooir . Et il refait tout autretel , car bien voit tout apertement que a faire li Couvient . Ensi conmence la mellee grans et merveilleuse des IIII . chevaliers du castel encontre Lanselot . Il l ' asaillent mout aigrement de toutes pars , et par ce le quidoient il mener a desconfiture avant que chis gieus departesist , mais il connoissent bien tout certainnement as caus k ' il vont recevant de lui lk ' il est preudom , boins chevaliers de grant forche et de grant pooir , li plus vistes et li plus hardis k ' il onques mais veissent venir entr ' aus , ce dient il bien tout vraiement . Mais pour ce l ' il est tous seus et il sont IIII . , le quident il bien metre a mort u a outranche , si s ' en traveillent mout durement , mais lour travaus ne lour i vaut . Decheû sont et engingnié trop malement . Mauvaisement connoissent celui encontre qui il se combatent . Grant pieche dure la bataille en tel maniere que mus ne les veïst adont ki peüst mie legierement connoistre qui en avoit le meillour , u Lanselos u li . IIII . cevalier . Chil des cretiaus , li la bataille regardoient , quant il l ' ont une grant piece regardee et il voient le contenement Lanselot , l ' aspreche qui en lui estoit et la vistece et il voient d ' autre part le contenement des . IIII . cevaliers , il dient tout apertement k ' il ne virent onques mais a mul jour un si preudome n ' ausi boin cevalier com chis est . Il lour est bien avis sans doute que au daerrain ne porront encontre lui durer li . VII . chevalier du castel , ains les metra tous a mort et a desconfiture . « Par Sainte Crois » , fait uns viex cevaliers , ki desus les cretiaus estoit et qui avoit des le conmencement mout ententivement regardee la bataille . Il dist a chiaus ki entour lui estoient : « Par Sainte Crois , il les metra tous quatre a desconfiture u a mort , et ançois que la nuis venist en ociroit il teus X . com cist cevalier sont . Et saciés tout certainnement k ' il est bien mestiers que li chevaliers du castel viengne tost , car cist quatre Sont mort et honni s ' il ne s ' enfuient . » Chele coustume sans faille avoit esté en tel maniere establie que se aucuns cevaliers i venoit par aventure ki par son cors seul peüst mener les . VI . cevaliers a outrance , il couvenoit que li sires du castel se venist a luil Combatre . Se cil pooit puis par sa forche metre le signeur au desous et tourner a desconfiture , tout maintenant seroient delivré tout li prison de laiens et chele coustume ki nouvelement estoit establie encontre la maison le roi Artu fauroit d ' ore en avant . Grant pieche dure la bataille des IIII . cevaliers encontre Lanselot . Mais au daerrain le couvient il finer a la honte et la deshounour des IIII . cevaliers , car Lanselos les tourne par force a desconfiture . Sans faille il se desfendirent tant com il porent , mais en la fin ne lour Valut riens lour desfense . Li doi des IIII . cevaliers remesent u camp , si navré et si malmené durement k ' il ne quident jamais veoir nul autre jour que cestui . Li autre doi fuient du camp pour garandir lour vies , car bien voient apertement que , s ' il plus demouroient u camp , k ' il seroient mort et honni . Li cris est grans de toutes pars et la huee merveilleuse , car cil ki sour les cretiaus estoient , quant il voient lour chevaliers ki ensi sont desconfit et par le cors d ' un seul chevalier , il crient tout aprés conmunaument : « Veés les honnis ! Veés les honnis ! » La criee est si merveilleuse que li sires du castel , ki estoit en la maistre tour et se gisoit en son lit tous vestus ne de celui fait ne savoit encore riens , entent la noise . Dont demande a ciaus ki devant lui estoient : « Quele noise est ce que je oi ? Pour coi crie si fort chis pules ? » Et la u il disoit ceste parole , atant es vous devant lui venir un viel chevalier , li ses parens carneus estoit . Lors que li sires du castel voit le cevalier venir devant lui , il li demande : « Queus nouveles ? — Sire , fait il , armés vous tout esranment , car a combatre vous couvient . Car de vos . VI . cevaliers ki le passage gardoient pour la coustume maintenir que vous aviés mise avant sont mort li . III . et li autre doi sont tel atorné k ' il n ' avront jamais pooir de porter armes . — Et conment est ce avenu ? fait li sires . — Sire , fait li cevaliers , la dehors est orendroit venus uns cevaliers errans kEi par son cors tant seulement a ceste desconfiture fait . Mais il est sans faille tant durement navrés et si traveilliés k ' il n ' ara ja duree encontre vous , » Quant li sires entent ceste nouvele , il devient un poi esbahis et est auques espoentés , car il quide vraiement tout maintenant que ce soit Blyoblerys de Gaunes ki ceste part soit retornés pour lui metre a mort . Et saciés que Blyoblerys estoit li chevaliers du monde que il plus redotoit . Mais toutes voies ce l ' aseüre durement k ' il set pour voir kil s ' est combatus encontre VI . cevaliers , si ne puet estre en nule maniere du monde k ' il ne li aient tant donné a faire k ' il est tant durement lassés et traveilliés k ' il ne quide mie k ' il puisse ja durer a lui , a ce k ' il venra ja sor lui tous frés et reposés et cil est lassés et traveilliés outre mesure et navrés et a perdu du sanc grant partie . Autrement ne puet estre . Toutes ces coses li donnent grant hardement en ceste aventure . « Or tost ! fait il . Aportés moi mes armes , puis que li cevalier de chaiens sont si honi et Si maumis k ' il sont tout mené a recreandise par un seul chevalier estrange ! Certes jamais a nul jour de ma vie en aus n ' avrai fianche ! Or porrés ja veoir tout apertement se je tous seus n ' ai plus de pooir que il n ' ont tout . VI . w Si tost com il a conmandé que ses armes li soient aportees , et on li aporte tout maintenant , si l ' arment esranment bien et bel a tout le mieus l ' il onques pueent . Et quant il est armés , il s ' en ist hors de la cambre et vient en mi la court et monte sour un ceval fort et isnel , de grant bonté . Quant il est tous apareilliés k ' il n ' i faut fors du ferir , il demande a ciaus ki entour lui estoient : « U est li cevaliers ki ceste honte nous a faite ? — Sire , font il , il est la hors devant la porte , encore n ' est il chaiens entrés . » Li cevaliers s ' en vait atant dusc ' a la porte du castel et s ' en ist hors tous maintenant . Tout maintenant que cil ki sour les murs estoient et regardoient Lanselot a merveilles et disoient tout plainnement que onques mais nus cevaliers ne l ' avoit si bien fait , quant il voient lour signeur venir tout apareillié et volenteïs de la bataille , pour ce que mout avoient grant esperanche de sa cevalerie , car en mainte forte espreuve l ' avoient il ja veû dont il s ' estoit bien delivrés et a l ' ounour de lui , quant il le voient venir , il s ' escrient tout conmunaument a une vois : « Veés chi le boin chevalier ! Veés ci le boin cevalier ! » Quant Lanselos entent ceste nouvele , il s ' esmerveille mout durement que ce puet estre et pour coi il dient « Veés chi le boin cevalier » . Se il fust orendroit u roiaume de Cornuaille , il ne s ' esmerveillast mie de ces paroles , car il quidast tout maintenant que ce fust mesire Tristrans de qui il desissent . Mais u roiaume de Logres , ce li est avis , n ' en set il nul que on doive apeler le boin cevalier se ce n ' est Palamidés tant seulement . Et tout maintenant que Palamidés li vient u cuer , il dist a soi meïsmes que ce est Palamidés sans doute a qui il le couvient combatre , Mais mout s ' esmervelle durement conment il estoit ja si tost venus ceste part , car avant ier n ' avoit encore mie granment qu ' il l ' avoit delivré de la prison de Breüs sans Pitié . La u chil du castel crioient en tel maniere a lour signeur « Veés le boin cevalier ! » , une damoisele ki aprés Lanselot estoit venue mout priveement , et l ' avoit cele part envoiie Neronneus pour savoir que Lanselos feroit laiens , car il savoit bien tout certainnement que , puis que Lanselos saroit nouveles de ceste aventure , il ne lairoit en nule maniere du monde k ' il n ' i alast . Pour ce que Neronneus voloit savoir conment Lanselos fineroit de ceste aventure , avoit il envoiie aprés lui une damoisele de son celui fait . La damoisele estoit montee sour les murs du castel avoec les autres de laiens . Ouant ele entent que cil du castel aloient en tel maniere criant pour lour signeur « Veés chi le boin cevalier ! » , ele conmence encontre a crier , tant com ele puet : « Taisiés vous , gent maleüreuse ! Vous ne savés que vous alés disant ! Vous avés iex et si n ' en veés goute ! Ce n ' est pas li boins chevaliers que vous alés moustrant . Mais veés le la celui ki a faite maintenant voirement que ce est li boins cevaliers ! » La u ele disoit ceste parole , une vielle dame ki delés li estoit et ki estoit sereur germainne au cevalier du castel , quant ele entent les paroles que la damoisele disoit et ele oi qu ' ele si hardiement aloit contredisant ce que cil de laiens disoient , ele s ' acoste tout maintenant de li et li dist mout deboinairement : « Damoisele , se Diex vous doinst boine aventure , dites moi , s ' il vous plaist , qui chil cevaliers est que vous alés si durement loant . — Dame , ce dist la damoisele , se Diex m ' aït , ce est li mieudres cevaliers du monde , selonc ce que je oï dire , n ' a mie encore trois jours , de preudoume et de boin cevalier . Et se vous estiés orendroit en la maison le roi Artu , je ne croi que vous i trouvissiés nul cevalier li encontre ceste parole alast , s ' il ne dame , puis qu ' il est si boins cevaliers , je vous pri que vous me dites conment il est apelés . — Dame , ce dist la damoisele , son non ne vous dirai je mie a ceste fois , car par aventure il ne li plaist mie . Mais tant vous di je bien tout seulement que c ' est li mieudres cevaliers du monde . — En non Dieu , fait la dame , puis que ce est li mieudres cevaliers du monde , u ce est sans faille Lanselos du Lac u mesire Tristrans , li niés le roi March de Cornuaille , Il ne puet estre que che ne soit li uns de ces deus . — En non Dieu , dame , fait la damoisele , vous dites verité . Voirement est che sans doute li uns de ces deus boins cevaliers que vous avés orendroit nommés . » Ensi parloit la damoisele que Neronneus avoit envoiie au Castel Uter et saciés que ceste parole qu ' ele dist en tel maniere fu tout maintenant si poploiie et retraite decha et dela que tout cil conmunaument ki as cretiaus estoient disoient tot maintenant que chil ki ceste desconfiture avoit faite de lour cevaliers est sans doute mesire Tristrans , li niés le roi March de Cornuaille , u Lanselos du Lac . Lour sires est mors , mors est voirement sans doute , s ' il ne fait pais , car encontre cestui ne porroit il mie durer . Et li doi cevalier , ki ceste cose entendent petit , tout maintenant k ' il s ' entrevoient , pour che k ' il sevent certainnement k ' il sont ensamble asamblé pour l ' esprueve d ' une bataille , il n ' i font autre delaiement , ains hurtent cevaus des esperons et laissent courre li uns vers l ' autre les glaives baissiés , car Lanselos avoit glaive boin et fort que uns de ses esquiers li avoit aporté et prousenté des lors k ' il vit que a jouster li couvenoit . Li cevaliers brise son glaive et le fait voler en asteles et Lanselos , ki encore se sentoit asés petit de tout ce qu ' il avoit fait , le fiert si durement que chil n ' a tant de pooir k ' il en sele se tiengne , ains vuide les arcons ambesdeus et ciet a tere mout felenessement . Atant conmence la mellee de Lanselot et du cevalier , si fors et si fiere que chil du castel ki le regardent dient bien tout conmunaument k ' il ne virent onques mais bataille si cruel ne si felenesse com est ceste , car trop sont ambedoi de grant pooir et de grant forche li cevalier . Ensi se maintient la mellee une grant piece , mais non mie trop inganment , car ele n ' a pas granment duré quant Lanselos conmence a prendre tere sour le cevalier et a donner lui uns caus si grans et si pesans que cil n ' a pooir ne force k ' il puisse soustenir son escu se a mout grant painne non . Que vous diroie je ? Tant endure li cevaliers k ' il ne puet mais en avant . Il est navrés de toutes pars et tant a ja du sanc perdu k ' il est si vains et si lassés et tant traveilliés Quant Lanselos voit le cevalier a tere , il n ' i fait autre delaiement , ains descent tout maintenant et baille son ceval a garder a un de ses esquiers . Et li vallés li dist , la u il prendoit le ceval : « Sire , savés vous qui chis cevaliers est a qui vous vous devés combatre ? — Je nel sai mie tres bien , fait Lanselos . Et nonpourquant je croi que ce soit li sires du castel . — Vous dites verité , fait li vallés . Pour Dieu , gardés k ' il ne vous escape , car par cestui porrés vous faire remanoir le male coustume k ' il avoit fait est noiens , car tout sera a recommenchier . — De ce , fait Lanselos , n ' aiiés onques nule doutanche , car je en cuit mout bien penser . » Lors s ' en vient vers le cevalier et li laisse courre , l ' espee traite , sans faire autre delaiement . Et chil , ki autresi s ' estoit apareilliés de la bataille , car bien veoit apertement que a faire li couvenoit et bien connissoit ja par le caup k ' il avoit receü de la lance que de grant forche et de grant pooir estoit li chevaliers ki tel caup li avoit donné , li revient d ' autre part , l ' espee nue et toute droite encontremont . durement et si a l ' alainne perdue que a painnes puet il soustenir son escu . Or est il trop durement desconfortés , car il ne voit en nule maniere du monde conment il se puisse garandir de mort encontre cest cevalier s ' il ne li crie merci . Et Lanselos , ki esbahi le voit et ki bien connoist apertement kil n ' a mais en lui point de deffense , se met adont avant et se conmence plus a abandonner et li conmenche a donner par mi le hiaume si grans caus k ' il le fait a tere flatir d ' ambesdeus les jenous . Et il se lance adont a lui et l ' aert par mi le hiaume et le sace tant felenessement a soi k ' il li esrace hors de la teste et le jete en voies , si que cil remaint la teste desarmee fors que de la coife de fer . Et Lanselos li saut maintenant sour le cors et li conmenche a donner grans caus par mi le vis du poing de l ' espee si que li vis li sane de toutes pars Quant li cevaliers se sent si maumener , pour ce k ' il cuide vraiement que Lanselos le voelle ocire , il li dist : « Ha ! sire cevaliers , merci ! Ne m ' ociés pas , car je me met du tout en vostre manaie et me tieng pour outré ! — Or fianche dont , fait Lanselos , que tu feras ma volenté et mon conmandement ! » Et chil li fianche volentiers , ki se tient a boin eûré s ' il puet de cest point escaper sauve sa vie . Et Lanselos le laisse maintenant et puis li dist : « Fai chi venir tes homes , si orront le conmandement que je voel faire . » Et chil les fait venir avant tout maintenant . Quant il sont illuec assamblé tout conmunaument , grant et petit , Lanselos parole si haut que tout le pueent bien entendre et dist : « Signeur , fait il , je voel savoir par vous meïsmes se je ai encore fait d ' endroit ceste aventure tout ce que on en doit faire . Car , se je n ' avoie fait tout ce k ' il couvient a l ' aventure parfurnir , je sui pres que je plus en face , car je n ' ai encore ci faite cose dont je me sente mie mout traveilliés , » Et il respondent tout : « Sire , assés en avés fait . Il ne couvient que vous plus en fachiés , » Adont se tourne Lanselos vers le signeur du castel et li dist : « Je te conmant sour la foi que tu m ' a donnee que , se tu as prisons en ton castel , que tu tot maintenant les faces delivrer . » Et li sires conmande k ' il soiient esraument delivré . « Encore te fais je , fait Lanselos , un autre conmandement . Je voel que cheste coustume que tu nouvelement avoies acoustumee que tu ne le maintiengnes plus . Ne pour cose nule que Blyoblerys te mesfesist onques tu ne feras des ore mais a cevalier errant vilonnie ne a dame ne a damoisele trespassant . » Et chil li creante loiaument k ' il le fera tout ensi com il li conmande ne ja de cest conmandement n ' istra . « Or voel je encore , fait Lanselos , que tu , avant que tu de moi te departes , faces venir avant tous les prisons que tu tiens pour quel onques ocoison k ' il i soient . — Sire , fait il , volentiers . » Lors conmande a sa maisnie que on les amaint , et chil font son conmandement . Et saciés k ' il estoient bien par conte dusc ' a XXXVIII . cevaliers , ki tout repairoient en la maison le roi Artu , et des compaingnons de la Table Reonde sans faille n ' i avoit il mie granment , mais de dames et de damoiseles i avoit il bien dusc ' a . XL . , ki toutes furent delivres par monsigneur Lancelot en tel maniere com li contes vous a devisé . Quant Lanselos vit k ' il les avoit ensi tous mis a delivrance , pour ce k ' il ne vausist pas volentiers k ' il seüssent par qui il estoient delivré , il n ' i fait onques autre cose , ains s ' en vient tout maintenant a son cheval et monte et se part atant d ' entr ' aus . Quant cil de laiens voient que Lanselos s ' en veut aler en tel maniere , il li Viennent esranment au devant , criant tant com il pueent : « Ha ! sire , pour Dieu et pour franchise . ne vous en alés pas en tel maniere , mais demourés avoec nous , ki sonmes tout apareillié de vous servir en toutes les manieres que vous nous sarés conmander . — Signeur , fait il , mout grans merchis de ce que vous m ' offrés vostre serviche si durement que je n ' ai encore mie deservi , mais saciés que je ne demouerrai pas , car trop ai aillours a faire . Je m ' en vois : a Dieu vous conmant ! Et saciés que , se je deüsse demourer a cestui point en nul lieu de cest païs , je demouraisse avoec vous . — Ha ! sire , font il , pour Dieu , quant vous avés tel volenté que vous avoec nous ne volés demourer a ceste fois , nous vous priom pour Dieu trop durement , tant com nous porriom proiier a tel cevalier con vous estes , que vous nous dites vostre non , si que nous sachom a dire a chiaus ki ceste part venront ki fu chil ki le male coustume de cest castel fist remanoir . » Et il respont : « Signeur , mon non ne poés vous ore a ceste fois savoir ne autre de mon estre fors tant voirement que je sui uns cevaliers errans de la maison le roi Artu . » Quant il a dite ceste parole , il ne tient nul autre parlement à aus , ains s ' en vait outre entre lui et ses esquiers et mout se haste adont de cevauchier , car il ne vaurroit mie que chil de laiens venissent aprés lui pour lui metre plus en autres paroles . En tel guise que je vous cont se depart Lanselos du Castel Uter k ' il ne lour dist son non pour nule proiïere k ' il li fesissent ; ne il ne l ' eüssent ja seü a chelui point , se ne fust la dame ki a la damoisele , mesagiere de Neronneus , avoit parlé , ensi con je vous ai dit . Quant la damoisele vit que Lanselos en estoit ensi partis , et tout chil du castel estoient ausi com tout esragié de courous pour ce k ' il ne savoient le non de celui ki si grant merveille avoit faite d ' armes devant aus , ains demandoit li uns a l ' autre « Savés vous ki est li boins cevaliers ki de chi s ' en vait ? » et cascuns dist « Par foi je ne sai ki il est » , la dame , ki bien reconnoist as paroles que la damoisele li avoit dites qu ' ele connoist sans faille ki li cevaliers est , se met avant et dist oiant tous : « Signeur , puis que vous ne savés qui li cevaliers est , je vous enseignerai bien conment vous le porrés connoistre orendroit . Veés chi une damoisele ki bien le connoist sans faille : ceste vous savra bien enseignier qui il est . » Dont lour moustre la damoisele . Lors s ' asamble tous li pules entour li et li conmenchent a dire tout a une vois : « Ha ! damoisele , dites nous ki li cevaliers est ki de chi s ' en vait . » Et ele se conmenche mout fort a escondire et dist qu ' ele ne set son non . Nonpourquant au daerrain , pour ce qu ' ele aperchoit bien que li pules se voloit courecier a li , ele lour dist : « Signeur , ce n ' est pas courtoisie pour moi que je vous die le non de cest cevalier , puis l ' il ne s ' en veut descouvrir a vous . Et nonpourquant , puis que je voi apertement que je ne me porroie delivrer de vous se je ne vous disoie son non . je le vous dirai encontre ma volenté . Or saciés tout certainnement que ce est mesire Lanselos du Lac , li cevaliers plus renonmés de cevalerie ki soit orendroit en toute la maison le roi Artu . » Quant il entendent que ce est Lanselos du Lac , adont sont il plus courechié k ' il n ' estoient devant , car trop lour poise durement de ce k ' il s ' est d ' aus departis si tost : trop le vausissent volentiers avoir veü par loisir et fait lui grant feste et grant hounour . Quant li prison que cil du castel avoient furent amené avant , li sires lour dist : « Signeur cevalier et vous , dames et damoiseles , ki chaiens avés esté em prison , ensi com vous savés , vous estes delivré . Aler vous em poés toutes les eures que vous vaurrés , car nous ne vous retenrom plus . Vos armes et vos cevauceüres , tout ensi com eles estoient quant vous fustes pris , vous les ravrés . Eles n ' empirierent onques a mon essient ! » Quant il entendent ceste nouvele , s ' il sont lié et joiant durement , ce ne fait pas a demander , car bien sachiés vraiement lk ' il ne quidoient jamais estre delivré . Chil a la Cote Maltaillie , ki trop est durement liés de ceste nouvele , demande a un cevalier ki devant lui estoit : « Sire cevaliers , se Diex vous doinst boine aventure , dites moi Ki fu chil ki nous delivra et qui a ceste male coustume delivree . » Et chil respont : Sire , or saciés vraiement que ce fu Lanselos du Lac . Par lui estes vous delivré et il tous seus a maintenant tant fait d ' armes par devant nous k ' il a menés par force d ' armes . VI . cevaliers dusc ' a outranche ; et aprés tout ce eüst il mort le signeur du castel a qui il se combati puis , se ne fust ce k ' il cria merchi et k ' il proumist k ' il vous deliverroit et que il ceste male coustume k ' il avoit mise avant ne maintenroit plus . Orendroit s ' em parti de ci . — Et conment fu ce , fait cil a la Cote Mautaillie , k ' il s ' en ala si tost ? Mout fustes ore certes gent esbahie , ki avoec vous nel retenistes pour lui faire feste et hounour . — Or saciés tout certainnement , fait li cevaliers , que se li rois Artus i fust proprement , ki est orendroit li plus grans sires du monde et li plus poissans , ne l ' em peüssom nous mie plus doucement proiier ne plus bel que nous l ' em proiïames . Mais onques ne vaut remanoir por nule proiiere que nous li feïssom : ce poise a nous tous mout durement . — Or me dites , sire cevaliers , fait chil a la Cote Mautaillie ; mesire Lanselos puet il estre mout eslongiés , puis K ' il se departi de chi ? — Certes , nenil , ce dist li cevaliers . Je ne croi mie k ' il ait encore alee demie lieue englesque . — Et quel part s ' en ala il ? — Certes , fait li cevaliers , il s ' en ala tout cest cemin , ausi com s ' il vausist aler vers Soreloys . — En non Dieu , fait cil a la Cote Mautaillie , de ceste aventure sui je mout liés et mout joians , car ausi voloie je cele part aler . Mais , pour Dieu , itant me dites : quel escu porte mesire Lanselos , si que je le puisse connoistre se aventure m ' amainne avoec lui ? » Et il li devise . Quant chil a la Cote Mautaillie entent ceste nouvele , il tressaut tous de joie , car il reconnoist tout aintenant que ce est li cevaliers sans doute ki avoec aus avoit cevauchié et a qui la Damoisele Mesdisans avoit dites tantes vilainnes paroles . Li cevalier desprisonné n ' i font nul autre delaiement , ains prendent lour armes et lour harnois que on lour aporte tout maintenant , tout ensi enterinement com il l ' avoient laiens aporté quant il furent pris : et toutes lour cevauceüres ausi lour furent amenees et rendues . La Damoisele Mesdisans , ki mout prisoit orendroit la cevalerie de celui a la Cote Mautaillie , car trop vighereusement et trop bien l ' avoit veü desfendre encontre les . VI . cevaliers et tant i avoit fait qu ' ele le prisoit orendroit assés plus qu ' ele ne soloit , quant ele est apareillie et montee et si esquier sont monté , ele vient tot esranment a celui a la Cote Mautaillie , ki ja estoit armés et montés et avoit dit a soi meïsmes que a cestui point n ' atendroit il point la Damoisele Mesdisant , car , puis k ' il savoit certainnement quel part il devoit aler , il n ' avoit cure de dame ne de damoisele amener en sa compaingnie a ceste fois . Oue vous diroie je ? La damoisele s ' en vient droit a lui et li dist : « Sire , vous plaist il que nous chevauçom ? — Damoisele , fait il , il me plaist bien quant il vous plaist . Et quant vous me daingniés apeler pour vous tenir compaingnie , saciés bien que je m ' en tieng a mout plus vaillant . » Atant se metent a la voie , qu ' il n ' i font nul autre delaiement . Et quant il sont au plain venu , cil a la Cote Mautaillie , ki savoit tout certainnement que ce avoit esté Lanselos ki avoec aus avoit cevaucié et ki si durement s ' aloit envers aus celant , parole et dist a la damoisele : « Damoisele , fait il , grant merveille est conment langhe de damoisele emprent sour soi si fol hardement qu ' ele dist onques vilonie a cevalier qu ' ele ne connoisse ! — Por coi , fait ele , le dites vous ? L ' avés vous dit pour vous ? — En non Dieu , damoisele , fait il , pour moi nel di je mie , anchois le di pour le meillour cevalier du monde , a qui vous desistes , n ' a mie encore granment de tans , honte et vilonnie , plus que on ne deüst dire a un garchon . Et certes , se de vos vilainnes paroles vous mescaoit encore durement , nus ne vous en deveroit plaindre . — Quant fu ce , fait ele , que je ting parlement au meillor cevalier du monde ? — Dont ne vous souvient il , fait cil a la Cote Maltaillie , du cevalier ki avant ier cevaucha avoec nous , celui meïsmes ki faisoit son escu porter couvert d ' une houce vermeille ? — De celui , fait ele , me souvient il bien . Onques en toute ma vie ne vi un si vilain cevalier com il est ne si mesdisant . De la soie compaingnie me gart Diex , car je ne fui onques sans courous tant con je fui avoec lui ! Mais pour coi le m ' avés vous mis ore avant ? — Por ce , fait cil a la Cote Mautaillie , que je voel bien que vous sachiés que cil meïsmes de qui vous alés orendroit si durement mesdisant est li mieudres cevaliers du monde . — En non Dieu , sire cevaliers , ce dist la damoisele , onques en toute vostre vie ne desistes parole u il n ' eüst plus de verité que en ceste ! Or saciés tout certainnement que cil ne porroit estre ne pour Dieu ne pour houme si boins cevaliers con vous dites ! — Si m ' ait Diex , fait cil a la Cote Mautaillie , si est . Ce est voirement li mieudres cevaliers du monde . — En non Dieu , fait la damoisele , male aventure ait dont Lanselos du Lac , s ' il n ' est mieudres cevaliers de cestui et plus courtois ! — Damoisele , fait cil a la Cote Mautaillie , ce ne porroit estre que on fust tres bien courtois avoec vous , car vous avés tout adés la langue si apareillie de dire mal et vilonnie k ' il n ' est nus sens d ' onme si amesurés que vous ne fesissiés tourner en folie . Car de nule damoisele dont je onques oïsse parler je n ' oï dire que nule en fust onques si durement mesdisans com vous estes . Or me dites , se Diex vous doinst boine aventure ; vous porriés vous acorder en mule maniere a ce que Lanselos fust li mieudres cevaliers du monde ? — Certes , fait la damoisele , je m ' acort bien a ce K ' il est li mieudres cevaliers du roiaume de Logres . Mais se mesire Tristrans , li niés le roi March de Cornuaille , estoit ausi bien la u Lanselos est com il est en la Petite Bretaingne u en Cornuaille , je diroie tout plainnement k ' il i aroit adont meillor cevalier que n ' est Lanselos . Lanselos sans faille est orendroit li mieudres cevaliers ki soit u roiaume de Logres . — Damoisele , fait cil a la Cote Mautaillie , or poés vous dont dire seürement que vous avés plus dit de honte et de vilonnie que je n ' oi Onques mais dire a nul home au meilleur cevalier ki soit u roiaume de Logres , car bien saciés certainnement que li cevaliers dont nous avom orendroit parlé , chil meismes ki fait porter son escu couvert de la houce vermeille et a qui vous desistes tant de vilainnes paroles que encore vous en souvient il bien est Lanselos meïsmes . Or esgardés com vous poés prisier et amer vostre langue , ki mesdist a tel chevalier com il est . Et encore vous di je vraiement que ce est li cevaliers ki hui nous delivra de la Prison u nous estiom et ki a faite remanoir la male coustume que li sires du Castel Uter avoit mise avant nouvelement pour arester les cevaliers errans , et si croi que nous le porrom ja assés tost trouver u il cevauche cha devant . » Quant la damoisele entent ceste nouvele , ele est tant durement esbahie qu ' ele ne set qu ' ele doie respondre . Ele se taist , qu ' ele ne dist nul mot , et pense mout durement , mout dolante et mout courechie de ce qu ' ele Savoit en tel maniere parlé encontre si boin cevalier . Or s ' en repent mout durement , mais ce est a tart , ce li est avis . Volentiers tournast autre voie s ' ele peüst . Mais ele ne porroit mie tres bien , car ele metroit son cors en aventure s ' ele voloit cevauchier sans compaingnie de cevalier , a ce que en cele contree arestoit on volentiers les damoiseles que on trouvoit sans conduit , car encore n ' estoit pas seù par le païs que la coustume du Castel Uter faillie fust . Chil a la Cote Mautaillie se haste mout forment de cevauchier , car ja vauroit avoir ataint Lanselot . Mout li tarde durement que il le voie . Et la damoisele , ki voit k ' il se haste si tost de cevauchier , li demande : « Pour coi vous hastés vous si tant de cevauchier , sire cevaliers ? — Damoisele , fait il , ne vous en merveilliés mie ! Il me tarde mout que je aie Lanselot ataint , ki chi devant s ' en vait . Il n ' est pas granment loins de nous . Ichi poés veoir les esclos de ses cevaus . » La damoisele ne set mais que ele doie dire . Ele est tant esbahie durement qu ' ele ne Set qu ' ele doie respondre . Que vous diroie je ? Tant cevaucent en tel maniere qu ' il ataingnent Lanselot , ki avaloit la montaingne et venoit au plain . Quant il les ot venir aprés lui , il se regarde et , tout maintenant k ' il voit l ' escu a la main blance , il connoist que ce est li cevaliers a la Cote Mautaillie , cil ki avoit emprises les trois aventures des Destrois de Sorelois , et cele damoisele ki vient avoec lui est sans faille la Damoisele Mesdisans . Lors s ' areste esranment et atent tant k ' il sont dusc ' a lui venu . Dont les salue et dist que bien soient il venu . « Sire , fait cil a la Cote Mautaillie , Diex vous doinst la boine aventure et beneois soit Diex , ki ceste part vous amena , car bien saciés vraiement que de vostre secours avoie jou grant mestier ! — En non Dieu , fait Lanselos , je cuidoie que vous fuissiés ja cha devant assés et pour ce me hastoie je si durement de cevauchier , car je vous quidoie ataindre cha devant , hui u demain . — Par Sainte Crois , sire , fait cil a la Cote Mautaillie , se Diex ne vous eüst cest cemin amené , malement nous fust avenu , car bien saciés que nous estiom mis en tel prison dont nous ne fuissom a piece mais delivré , se ne fust par Dieu et par vous . — Conment ? fait Lanselos . Fustes vous dont pris , puis que je me departi de vous ? — Sire , oïl , sans faille . Cil du Castel Uter nous prirent . » Lors li conmence a conter en quel maniere il furent pris et li conte tout en riant conment il fist la damoisele retenir a essient , la u il le pooit delivrer , et puis la cuida delivrer mais il ne pot , ains furent pris ambesdeus ensamble , et li conte toutes les paroles que la damoisele li avoit dites . Et de cest fait ot Lanselos trop grant joie et trop grant feste . A chief de piece parole la damoisele a Lanselot et dist : « Ha ! sire , merchi ! Pour Dieu , pardonnés moi les vilainnes paroles que je vous dis , n ' a mie encore granment de tans . Or saciés , sire , que se je vous conneüsse adonc autresi con je fas orendroit , mieus vausisse perdre la vie que dire vous ce que je vous dis . — Damoisele , fait Lanselos , se vous me desistes nule vilonnie , je le vous pardoins volentiers . Saciés bien k ' il ne m ' en souvient mie granment . Et s ' i m ' en souvenoit ore bien , si m ' en est il a mout petit . Mais or me dites ; me connissiés vous ensi con vous dites ? — Sire , oil voirement vous connois je bien : vous estes mesire Lanselos . » Quant Lanselos entent ceste parole , il baisse la teste vers tere et est ausi con tous coureciés de ce k ' il est reconneüs . Dont demande a la damoisele : « Damoisele , ki vous dist mon non ? — Sire , fait ele , cis cevaliers ki ci est le me dist orendroit . Dont je fui toute merveillans quant je soi que vous en tel maniere vous aliés si celant . » Atant demande Lanselos a celui a la Cote Mautaillie conment il avoit seü sson non , et il li respont : « Sire , or sachiés tout certainnement que chil du Castel Uter le sevent , mais je ne sai mie ki lour dist . » Et il respont que ce poise lui mout durement . Aprés redist a celui a la Cote Mautaillie : « Sire cevaliers , puis k ' il est ensi que vous savés mon non , je vous pri que vous faites tant pour la moie amour que vous a nului ne le dites , tant com vous serés en ma compaingnie , car je ne vauroie que nus me Conneüst en ceste voie , tant com je me peüsse celer . » Et cil li pramet loiaument k ' il a nului ne l ' en descouverra et ausi fait la damoisele . Et Lanselos lour dist adont : « Or nous hastom de chevauchier par raison et de faire grant journee selonc ce que nous verrom que nostre ceval le porront sousfrir . Et savés vous por coi je le di ? Je me departi hui de deus cevaliers ki sont de la Table Reonde et s ' en vont ausi vers les Destrois de Soreloys pour aciver ceste meïsme aventure pour coi nous alom orendroit cele part . Je ne vauroie en nule maniere du monde que nous ne venissom la avant aus , et por ce di je que nous hastom le nostre afaire selonc nostre pooir . — Sire , fait cil a la Cote Mautaillie , qu ' en diroie je ? Je sui tous pres que je fache des ore mais en avant a vostre los de tout ce ki partient a moi d ' endroit cestui afaire . » En tel maniere con je vous cont cevaucha tant Lanselos entre lui et sa compaingnie k ' il vinrent a l ' entree de Sorelloys . Et lour avint si bien k ' i laisierent ariere aus les deus compaingnons dont je vous ai autre fois parlé . Quant il furent venu dusc ' a l ' entree de Soreloys , u il avoit une porte , ki tout adés estoit gardee de jour et de nuit pour che que pluiseur cevalier ne peüssent ensamble laiens entrer , et cele entree estoit par une trenchie si estroite et si anieuse k ' il n ' i peüssent en nule maniere du monde doi cevalier entrer ensamble , et sour tout ce il avoit illuec boine porte et fort que sergant gardoient , quant chil ki cele porte gardoient , ensi com je vous di , virent venir les deus cevaliers errans , armés de toutes armes , ensi com il estoient , avant k ' il eüssent passé le passage , li sergant laissierent aler aval une porte de fer couleïce , ki mout fist grant noise au caïr . Quant li cevalier voient k ' il sont aresté par la porte coulant que li sergant ont laissie caoir et k ' il ne pueent avant aler , il ne sevent k ' il doivent faire : or sont il plus dolant assés et plus courechié k ' il n ' estoient devant . Il se tiennent tout coi , voellent u non , com cil ki en avant d ' illuec ne pueent aler . A chief de piece vint uns des sergans de laiens a une des fenestres de la tour et dist as cevaliers : « Signeur cevalier , que demandés vous et c ' alés vous querant ? » Lanselos respont tout premierement et dist : « Amis , fait il , nous sommes chi doi cevalier errant , ki alom querant aventures , si sommes ceste part venu pour assaiier et esprouver se nous porriom metre a fin en aucune maniere l ' aventure des trois pasages . — Conment ? signeur chevalier , ce dist li sergans . Si estes pour ce venu doi cevalier ensamble ? Or sachiés tout certainnement que vous n ' i poés entrer en nule maniere du monde doi cevalier ensamble , car nous , ki gardom ceste tour , en seriom mort et honni se nous le sousfriom . Ce ne vous di je mie que nous ne soufrom bien que li uns de vous deus i entre , lequel que vous mieus vaurrés , et li autres remanra dehors et atendra tant que nous avrom veü conment chil le porra faire ki dedens sera entrés . » Quant il lour ot donné cest respons , ensi con je vous ai conté , cil a la Cote Mautaillie dist a Lanselot : « Ha ! sire , pour Diu , s ' il vous plaist , tant me faites de bonté et de courtoisie a ceste fois que vous soufrés que je premierement m ' asaie a cheste aventure ! Se je par moi le puis metre a fin , Diex tant bien ! Et se je n ' en ai le pooir , adont vous i porrés vous metre . Je sai bien tout vraiement que vous le menrés a fin . — Or me dites , fait Lanselos ; et se vous ne le poés mener a fin , ki le me fera savoir ? Car de ci demourer longement n ' averoie je cure , se je pooie . — Sire , fait cil a la Cote Mautaillie , je vous dirai conment vous porrés estre certains de ceste cose . Je enmenrai avoec moi un de vos esquiers et en lieu de celui je vous lairai un des miens . Conment k ' il m ' aviengne puis , vostres esquiers retournera a vous et vous fera savoir mon fait . — Vous dites mout bien , fait Lanselos , et je m ' i acort , car ce me samble bien raisons . » Lors parole Lanselos a ciaus de la tour et lour dist : « Signeur , vous savés bien pour coi nous sommes cha venu . Et puis que la coustume de cest passage est tele que il ne puet laiens entrer a une fois que un cevalier tant seulement , nous nous sommes entracordé entre moi et cest cevalier que je remanrai cha dehors et il entera laiens entre lui et deus esquiers . Et li uns des esquiers retournera puis et nous savra conter k ' il ara fait . — Sire , dient li sergant , a ce nous acordons nous bien . Nous meïsmes envoierom avoec le cevalier un de nos sergans ki nous sara raconter puis tout son fait . » A che se vont entr ' aus acordant : dont oevrent maintenant la porte . Chil a la Cote Mautaillie entre dedens entre lui et deus esquiers et la Damoisele Mesdisans . Lanselos remaint par dehors auques courechiés de ce k ' il ne puet aler avoec lui , car trop volentiers veïst conment il se contenra en cest afaire et se il porra cestui fait mener a fin u non . Quant li sergant voient que chil est outre passés , il referment la porte esranment et puis dient a Lanselot : « Sire , nous ne quidom mie que vous puissiés hui mais savoir du fait de cest cevalier , mais par aventure le matin en orrés vous nouveles . Hui mais vous alés reposer ça devant en une maison ki est faite proprement pour herbergier les cevaliers errans que aventure amainne ceste part . Et saciés , sire , font il , que laiens serés vous bien herbergiés et aaisiés durement . Or vous en alés cele part et vous reposés anuit mais . » Et Lanselos lour demande adont : « U porrai je trouver cele maison que vous me En ceste partie dist li contes que , quant li cevaliers a la Cote Maltaillie se fu partis de Lanselot , il cevaucha toute cele entree entre lui et sa compaingnie tant k ' il vint a la large voie et lors pooit bien estre pres de nonne . Quant il conmenche a aprocier pres du pont que li doi frere ainsné gardoient , ensi com li contes a devisé , il escoute et ot desus le pont un cor sonner mout hautement . Et sonna cil cors en une tour , ki estoit fermee a l ' entree du pont , et estoit mout bele et mout rice . Aprés ce frere , armé de toutes armes mout bien et mout ricement et estoient monté sour deus cevaus fors et isniaus . Quant il voient venir le cevalier a la Cote Mautaillie , il li crient tant com il pueent : « Sire cevaliers , volés vous passer le pont ? — Signeur , fait il , oil . Voirement le voel je passer : je vauroie ja estre de l ' autre part ! — En non Dieu , ce dient li cevalier , vous ne le poés passer , se vous ne le passés par mi nous ! — Et je le passerai , fait il , se Dieu plaist , par mi vous , puis que autrement ne puet estre ! » o dites ? — Sire , dient il , la desous en cele valee : dusques la n ' a pas demie lieue . » Atant se part Lanselos d ' aus et s ' en vait tout droit a la maison que cil li enseignierent . Et quant il est la venus , il descent tout maintenant et troeve que la maison est bele et aaisie et riche . Et sachiés k ' il fu chele nuit servis et aaisiés merveilleusement bien , car une vielle dame ki cele maison gardoit s ' en entremist mout durement . Or se taist atant li contes a parler de Lanselot et retourne a celui a la Cote Mautaillie pour deviser conment il li avint de cele 
