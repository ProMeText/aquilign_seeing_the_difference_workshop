auoir troue fait elle. 
si li conte toute sauenture 
si com li contes la retrait cha en arriere. 
Tant que il connoist bien 
quele le quiert. 
Mais pour le courous 
quil a del senescal. 
ne se volt il faire aconnoistre. 
Ains li respont. 
Certes damoisele le cheualier 
qui porte blanches armes 
ne connois iou mie. Enon dieu sire fait elle che poise moi moult durement. 
Lors le commande a dieu 
et puis sen part de li 
et cheuauche en tel maniere iusques a tierce.
Tant que il vint a lissue de la forest. 
et torne a destre en vn petit chemin viez 
Si ne demora gaires 
quil vint en vne moult grant ualee 
ou il couroit vne aigue grant et roide et parfunde. 
mais il ni troeue ne pont ne passage. 
Et il regarde de lautre part de laigue 
si y uoit. j. castel moult bien seant. clos de mur bateillie tout entor a la reonde. Il regarde le chastel grant piece 
dont la fachons li plaisoit moult a regarder. 
puis sen torne contremont la riuiere 
pour sauoir 
se il troueroit ne pont ne gue. 
mais il ni trueue nul passage. 
Et
quant il voit chou 
si ne set 
que faire 
quar retorner ne volroit il en nulle maniere. 
Lors uoit issir del castel vne damoisele toute nue en sa chemise. 
si le menoient. iiij. ribaut moult felenessement
et tenoit Cascuns en sa main. i. coutel trenchant. 
Et elle crioit
quamque elle pooit por chiaus 
qui li faisoient tel laidure. 
quar il lenmenoient tot contreual la riuiere batant 
Et quant elle vit le cheualier de lautre part de laigue. 
si li commenche a crier. 
Ha : gentils homs 
quar secoures ceste damoisele 
que cist ribaut voelent ochirre. 
Pour dieu 
ne mi laissies ore mie morir. 
se vous eustes onques pitie de nulle damoisele ne de nulle gentil dame 
Quant bohors oy 
que la damoisele li prioit si piteusement de li secorre 
si One sot
que faire 
quar volentiers li alast aidier 
sil peust estre 
mais il voit laigue parfonde et perillouse et noire. 
si quide bien morir
se il si met 
Et dautre part voit il cels 
qui si piteusement li crie merci. 
si len prent tele pities 
quil en laisse toute paour 
et met le signe de la vraie crois en mi son front 
et en mi son pis. 
puis enbrace son escu et fiert le cheual des esperons 
et se lance en laigue. 
Et li cheuaus commence a noier: 
si tost 
quil a terre perdue. 
si lenporte de lautre part a grant paine mes aincois ot beu de laigue li vns et li autres. 
Et se li cheuaus ne fust si boins noie fussent ambedui 
Car li cheualiers estoit pesans pour lez armes
quil auoit uestues 
si en fu moult en peril. . 
uant bohors ot passe laigue pour la damoisele secorre 
ainsi que vous poes oir.
si ne descendi mie 
ains cort sus a chiaus 
qui la damoisele tenoient 
si fiert le premier 
quil encontre si durement 
quil li met le glaiue parmi le cors si labat a la terre. 
Et li autre senfuient pour chou 
que desarme estoient. 
Et la damoisele 
qui deliure se uoit. se met maintenant a genouls deuant bohort 
et dist.
ha: gentiex cheualiers de dies oess vous beneois 
quar vous maues de mort rescousse. 
Et aoures en soit diex 
quant il ceste part vous amena. 
Car cist glouton meussent morte 
se vous ne fuissies. Damoisele ce dist bohors pourcoi vous voloient il mal faire Sire fait elle iou le vous dirai bien. 
mais que vous maies mise a sauuete 
Comment fait il 
aues vous encore paour. Sire fait elle ia asseuree ne serai tant 
que iou y sache le seignor del chastel :
quar cest li plus fel cheualiers del monde et li plus desloiaus. ches paroles voient. j. cheualier issir du castel. 
Et la ou il voit bohors. 
si li escrie dans cheualiers laissies ester la damoisele 
quar vous ne lenmenrois pas 
et par mon chief mar le rescousistes 
quar vous le comperres 
se iou puis moult chier. 
Et quant bohors lentent si point vers lui 
quanque il pot del cheual traire le glaiue alongie 
quil auoit trait del cors a celui 
quil auoit ochis. 
Si fiert celui si durement 
quil labat a terre 
si estordi
quil not pooir de lui releuer. 
Ains iut illueques tous pasmes 
quar il cai si felenessement 
que a poi que la canoele del col ne li est brisie. 
Et bohors li uait tout a cheual par desus le cors 
Si que tout le debrise. 
Et lors est la damoisele 
si lie 
que plus ne puet. 
Si dist a bohort sire nous nauons hui mes garde. 
Car iou quit 
quil ni a plus de cheualiers laiens que cestui. 
Si vous dirai ce 
que vous me denmandastes. 
ore le me dites 
dont fait bohors. 
Par foy sire fait elle entre moi et. i. cheualier 
qui mes amis estoit cheualchiemes parmi chest chastel. 
Et quant li freres a celui 
qui vous aues abatu me uit. 
si me volt auoir 
et prendre par force 
quar il mauoit lonc tamps amee. 
Si me prist au frain 
et men volt mener a force. 
Mais mes anis se combati a lui tant
quil locist. 
Et quant chils cheualiers 
que vous uees chi vit son frere mort. 
si fist mon ami prendre par force de vilains. et locist por uengance de son frere 
quil auoit ochis. 
Et dist 
quil se vengeroit de moi 
sans main metre. 
et me fist tantost prendre a ches. iiij. ribaus 
que vous ueistes ore. 
et lor commanda 
quil me noiassent. 
Car par armes dist il ne voeil iou mie 
que elle muire. 
Si me menoient ensi 
com vous ueistes por noier 
quant vous me uenistes rescorre par la volente de dieu et la vostre. vous ai conte mon errement 
si volroie 
se vostre volentes y estoit
que vous me metissies a sauuete. En vn mien castel 
qui est pres de chi. volentiers fait il 
et il le prent maintenant par les bras 
et le met sor le col de son cheual.
et met son escu derriere son dos. 
si sen torne cele part
ou la damoisele lenseigne 
Tant que chou vint apres miedi 
que il virent deuant euls vn moult bel castel. 
Et lors ataingnent. ij. escuiers a lentree dun boskel 
et portoit cascuns venison torsee derriere lui. 
Et
quant il voient la damfolisele 
si descendent a pie 
et li font si grant ioie comme a celui 
qui lor dame estoit. 
mais moult sesmerueillent de ce 
quil la voient plorer. 
si li demandent 
que elle a. 
Et elle lor conte 
comment sez amis auoit este ochis. et iou meisme eusse este ochise. 
se ne fust cils frans cheualiers 
qui par Sa debonairete ma rescousse. 
et se mist en peril de mort pour moi sauuer. 
Et lors conseilla elle a. j. de ses escuiers
Et cil destorse tout maintenant sa venison 
et le baille a porter a son compaignon 
et sen vait vers le castel 
quanque il pot del ronchi traire. 
Et bohors demande a la damoisele 
comment li castiaus auoit non 
ou ses amis auoit este ochis. Sire fait elle il a a non Galdon:. 
Et laigue 
ou vous passastes a a non Galide. 
Ensi sen vont parlant 
tant 
quil sont venu pres del chastel.
si le voient moult bel et moult fort et moult bien seant.
Et quant il furent monte le tertre. 
si voient issir dames et damoiseles a grant plente 
dont lez vnes dansoient 
et lez autres karoloient
et baloient et gieuent de diuers ius. 
Si estoient toutes vestues trop richement. 
Et auec elles venoient cheualier iussPtis elques a. X. 
qui menoient la plus grant ioie. 
et dient a bohort. Sire bien veignies vous soi tous lez hommes del monde. 
qui nostre dame 
aues rescousse de mort. et deliuree des mains a sez anemis. 
Et lors font descendre la damoisele 
et lui auekes 
si ne porroit nus conter la grant ioie 
qui li fu faite EN tele ioie et en tele feste
com vous oliles enmenerent bohort en vne moult bele sale. 
et les tables furent mises 
si alerent mangier. 
Et quant il orent mangie. La damoisele demanda bohort 
comment il auoit non. 
Et il li dist 
quil auoit non bohors li escillies. 
Et vous dame fait il 
comment est vostres nons. Sire fait elle iou ai a non benigne de Glochedon.
Et ensi a a non chis chastiaus. A ches paroles 
quil disoient es vous vn escuier 
qui laiens entra. 
si sagenoille deuant la damoisele et l dist. Dame : la dame de hongrefort vous salue. 
et vous mande 
que elle veult anuit herbergier o vous. 
Et quant cele lentent 
si saut sus. si ioieuse et si lie 
que nulle plus.
Si demande a lescuier 
ou elle est. Dame 
ce dist cil a demie lieue pres de chi. 
Lors fait maintenant sa sele mettre et dist 
que elle yra encontre li. 
Si monte maintenant et vi. cheualier aueques li. et. iiij. escuiers. 
Et si laisse auec bohort. iiij. cheualiers
por lui faire compaignie 
et puis sen ist de laiens. 
Et bohors
qui lez noueles ot entendues de la dame de hongrefort, 
ne set
que faire 
quar bien set 
que elle le connistra. 
Et chou ne voldroit il pas. 
si pense a cheste chose moult longement. 
Et quant il ot pense 
si se lieue en son estant 
si demande sez armes. Sire font cil 
qui aueques lui estoient pourcoi vous voles vous armer. Iou me voel fait il aler esbatre iusken cel bosket. 
si reuendrai maintenant. 
Et cil nosent son commandement refuser. 
Si li aportent sez armes. 
Et il sen arme. 
puis monte sor son cheua 
et se part de laiens 
et ne veult 
que nus li face compaignie 
Et
quant il est vn petit eslongies 
si sen torne vers vne haute forest. 
quil vit haute et espesse 
et sen vait au ferir des esperons 
et se fiert en la forest 
tant quil si anuite. 
Lors oy vne cloche sonner. 
et sot bien tantost 
que ce estoit vns hermitages. 
si torne cele part. 
et descent a luis 
et apele. 
Et hermites le rechoit a bele chiere. 
et le desarme il meismes. 
et
puis vait coillir de lerbe pour le cheual 
et fait le lit au cheualier, 
Nsi est remes bohoors chies le prodomme. 
Et la damoisele de Glochedon tcheualche tant 
que elle encontre cele de hongrefort. 
si sentrefont moult grant ioie. 
Si sesmerueille moult cele de glochedon. 
quant elle voit sa cousine ensi atornee et toute sa maisnie. 
Si li demande locoison.
Et elle li conte lauenture de chief en chief 
Et dist 
que iamais ne finera desrer. 
deuant que elle aura troue le cheualier. 
Car cest li plus biaus et li mieudres 
que iou onques veisse. 
et
si est iouenes enfes 
Si ai tel doel 
quant il me membre de la vilonnie